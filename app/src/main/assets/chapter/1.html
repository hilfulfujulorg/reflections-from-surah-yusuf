<p>
  কুরআনুল কারিমের অন্যতম একটি সূরা, কালজয়ী উপাখ্যান, সর্বশ্রেষ্ঠ গল্প- সূরা
  ইউসুফের সহজ-সরল মর্মবাণী, সংক্ষিপ্ত তাফসির ও জীবনঘনিষ্ঠ শিক্ষা নিয়ে আমাদের
  এবারের আয়োজন রিফ্লেকশন ফ্রম সূরা ইউসুফ। কুরআনের গল্প-কাহিনি আর দশটা
  গল্প-কাহিনির মতো নয়। কুরআনের গল্পে আছে উপদেশ, উপলব্ধি ও জীবনবোধ। কুরআনের একটা
  নিজস্ব বর্ণনাভঙ্গি আছে। যেটা একেবারেই অনন্য। আরবি ভাষায় দক্ষ লোকমাত্রই এটা
  অনুভব করতে পারেন। গল্পে সাধারণত সত্য-মিথ্যার মিশ্রণ থাকে। কিন্তু কুরআনের গল্প
  এক্ষেত্রে ব্যতিক্রম। কুরআন আল্লাহ তায়ালার পবিত্র বাণী। তাই এখানে মিথ্যার কোনো
  অবকাশ নেই। আল্লাহ তায়ালা ইরশাদ করেন-'আল্লাহর চাইতে অধিক সত্যবাদী আর কে হতে
  পারে? কুরআনের সকল গল্পই সত্যাশ্রয়ী, যা মনোজগতে ব্যাপক ইতিবাচক পরিবর্তন আনতে
  সক্ষম।<br /><br />একটা গল্প কতটা জীবন্ত হয়ে উঠতে পারে, হতে পারে নান্দনিক, তার
  বাস্তব প্রমাণ এই সূরা। কানআনের মরুপল্লিতে ছোট্ট ইউসুফ (আ.)-এর বেড়ে ওঠা, শৈশবে
  ভাইদের প্রতিহিংসার শিকার হয়ে অন্ধকূপের প্রকোষ্ঠে নিক্ষেপ, পরবর্তী সময়ে মরু
  কাফেলায় করে দূর মিশরের দাস কেনাবেচার বাজারে বিক্রি, মহামহিমের অপার কৃপায়
  ঘটনাচক্রে মিশরের রাজপ্রাসাদে বসবাস, ভরা যৌবনের উত্তাল সময়ে নারীর ছলনার শিকার
  হয়ে মিথ্যা মামলায় কারাবরণ, সেখানেই নবুয়ত লাভ এবং দাওয়াতি মিশনের সূচনা,
  ধীরে ধীরে স্বপ্ন ব্যাখ্যায় পারদর্শী হয়ে ওঠা, দীর্ঘ কারাজীবন শেষে নির্দোষ
  প্রমাণিত হওয়া এবং দাসত্বের শৃঙ্খল থেকে মুক্ত হয়ে রাজত্বের আসনে আসীন হওয়া,
  রাজদায়িত্ব গ্রহণের পরপরই দুর্ভিক্ষ মোকাবিলায় সর্বোচ্চ বুদ্ধিমত্তার পরিচয়
  দেওয়া, কালের বিবর্তনে সময়ের আবর্তনে কানআন থেকে শস্য সংগ্রহের জন্য ইউসুফ
  (আ.)-এর ভাইদের মিশরে আগমন, দীর্ঘ কয়েক যুগ পর ইউসুফ (আ.) তাঁর পিতা ইয়াকুব
  (আ.)-এর সাথে মিলিত হওয়া পর্যন্ত নানা ঘটনাপ্রবাহের চমকপ্রদ বর্ণনা স্থান
  পেয়েছে এই অনন্য, অসাধারণ সূরাটিতে।<br /><br /><br />আরবি ভাষার অসাধারণ
  শব্দরুনন, সুনিপুণ বাক্যবিন্যাস, উপমা ও রূপকতার যথোপযুক্ত সন্নিবেশ ও আকর্ষণীয়
  ঘটনাপ্রবাহ সত্যিই সূরাটিকে কুরআনের 'আহসানুল কাসাস' তথা সর্বশ্রেষ্ঠ গল্প বা
  কাহিনির মর্যাদায় ভূষিত করেছে। সূরার শুরু থেকে শেষ পর্যন্ত শব্দের গাঁথুনি ও
  প্রাঞ্জল উপস্থাপন এমনভাবে আনা হয়েছে, যেন অলংকারে মূল্যবান পাথরগুলো বসিয়ে
  দেওয়া হয়েছে সারিবদ্ধভাবে। কথামালা এতই মর্মস্পর্শী যে, তা শুনে ভাষাভিজ্ঞ
  যেকোনো ব্যক্তিই বিস্মিত না হয়ে পারে না।<br /><br />এটি এমন একটি কালজয়ী গল্প,
  যেটির অন্তর্নিহিত শিক্ষা যেকোনো ক্রাইসিস মোমেন্টে আমাদের আত্মাকে করবে প্রশান্ত
  এবং আমাদের আস্থা ও বিশ্বাস বাড়াবে আল্লাহ তায়ালার প্রতি। এ সূরায় কাহিনির
  প্লটগুলো ছোটো ছোটো করে এমনভাবে একটার সাথে আরেকটা কানেক্ট করা হয়েছে যে, পাঠক
  সহজেই ঘটনাপরম্পরা মেলাতে পারবেন। বিরক্ত হবেন না মোটেও। থ্রিলার, ট্র্যাজেডি,
  মিস্ট্রি, হিস্ট্রি সবকিছুর মিশেলে এক অভিনব বর্ণনাশৈলীতে আল্লাহ তায়ালা এ
  সূরাটি অবতীর্ণ করেছেন। ঘটনার বিভিন্ন চরিত্রের প্রকৃত নাম উল্লেখ না করে সেসব
  চরিত্রের উপাধি, পেশা ও সম্পর্কীয় নাম দিয়ে খুব বিশদে না গিয়ে সংক্ষিপ্ত
  পরিসরে আল্লাহ তায়ালা কাহিনির বিভিন্ন প্লট সাজিয়েছেন। শুধু সবচেয়ে
  গুরুত্বপূর্ণ বিবরণগুলোতে এক্সট্রা ফোকাস করা হয়েছে। কথামালার প্রাঞ্জল
  অভিব্যক্তি, টু দ্যা পয়েন্ট কথোপকথন, কাহিনির রোমাঞ্চকর সিকুয়েন্স একটার পর
  একটা এমনভাবে ভাষার স্রষ্টা আরবি ভাষার গাঁথুনিতে এ সূরায় ফুটিয়ে তুলেছেন- যা
  বুঝতে, হৃদয়ে ধারণ করতে, মোটিভেশন নিতে সর্বোপরি জীবনের পাঠ সংগ্রহে জুতসই।<br /><br />গল্পের
  বাঁকে বাঁকে পাঠকগণ এ সূরায় প্রত্যক্ষ করবেন&mdash;প্রতিহিংসার দাবানল কীভাবে
  রক্তের সম্পর্কে ফাটল তৈরি করে। বিচ্ছেদ-বিরহ-মিলন-এই তিনের চমকপ্রদ সন্নিবেশ ঘটে
  কীভাবে জীবনকে পূর্ণতা দেয়। নারীঘটিত চক্রান্ত বা কূটকৌশলের ফলাফল কত
  সুদূরপ্রসারী হতে পারে। যুবক- যুবতিদের চরিত্র হেফাজতের আসমানি মোটিভেশন কী?
  জীবনসংগ্রামে পরীক্ষার পর পরীক্ষায় প্রতিটি ক্ষেত্রে কীভাবে নিজেকে প্রমাণ করে
  করে সামনে এগোতে হয়, যুক্তি ও প্রজ্ঞার আলোকে দ্বীনের দাওয়াতের নববি কৌশল,
  যোগ্যদের জন্যই এ পৃথিবীর নেতৃত্ব, ক্ষমার অপরূপ মহিমা এবং সুদীর্ঘ বিচ্ছেদান্তে
  এক মহানন্দঘন পুনর্মিলন।<br /><br />ঘটনাপ্রবাহের নানা দিক যেন আমাদের চারপাশের
  চেনা জগৎ থেকে নেওয়া হয়েছে বলে মনে হবে, কিন্তু চেনা জিনিসগুলোকে অচেনা করে
  স্বল্প বাক্যে এমন শৈল্পিক ভঙ্গিমায় কাহিনিটি উপস্থাপন করা হয়েছে, যা প্রতিটি
  বিশ্বাসীর হৃদয়ে সূক্ষ্ম দাগ কাটতে বাধ্য। পড়তে এতটুকু বিরক্তি আসবে না। এরপর
  কী? এরপর কী হতে চলল? ইউসুফ (আ.) কি অন্ধকার কৃপ থেকে মুক্ত হতে পারবেন? জুলাইখা
  ইউসুফ (আ.)-কে নিজ বিশেষ গোপন কক্ষে ডেকে নিয়ে কেন দরজাগুলোতে তালা লাগিয়েছিল?
  ইউসুফ (আ.) কি পারবেন তাঁর সহোদর ভাই বিন ইয়ামিনকে নিজের কাছে রাখতে? এমন একটা
  কৌতূহলবোধ কাহিনির শেষ অবধি থেকে যাবে, যতক্ষণ না পুরো সূরাটি শেষ করা হয়। এই
  অনবদ্য সূরাটির সরল মর্মবাণী ও লাইফ লেসন নিয়েই আমাদের এই ক্ষুদ্র
  প্রয়াস-রিফ্লেকশন ফ্রম সূরা ইউসুফ।<br /><br />কুরআন নিজেই তার অনুপম ভাষাগত
  সৌন্দর্যের কারণে মহান রব্বুল আলামিনের একটি অনবদ্য মিরাকল। কুরআনের ভাষা আয়ত্ত
  করার মাধ্যমে সেই মহান স্রষ্টার পাঠানো ম্যাসেজগুলো অনুধাবন সহজ হয় এবং সে
  অনুযায়ী বাস্তব জীবনে আমল করার মাধ্যমে তাঁর সাথে তৈরি হয় এক আবেগী সম্পর্ক।
  তখন মনে হয় যেন তিনি আমার সমস্যাগুলোর আলোকেই এ কুরআনে সমাধানগুলো দিয়েছেন।
  প্রতিটি মুহূর্তেই যেন তিনি আমার পাশেই আছেন। দেখিয়ে দিচ্ছেন কী করতে হবে,
  কোথায় যেতে হবে। তাই জানতে হবে- কুরআন আমাদের কী শোনাতে চায়। আসুন ডুব দিই
  আল্লাহর সুমহান কালামের ছন্দময় দরিয়ায়। কুরআনের সর্বশ্রেষ্ঠ কাহিনির মহাসিন্ধু
  সেচে মুক্তা কুড়িয়ে আনি। উদ্ধার করি এর ভেতরে লুকিয়ে থাকা সব রহস্য ও
  অন্তর্নিহিত জ্ঞান। আলোকিত করি মন ও মনন।
</p>