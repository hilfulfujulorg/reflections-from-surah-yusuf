<p>
    ইউসুফ (আ.) মিশরের অর্থমন্ত্রীর দায়িত্ব গ্রহণের পর প্রথম সাত বছর ভালোভাবেই চলে
    গেল। এরপর শুরু হলো দুর্ভিক্ষ। দেখা দিলো ভয়ংকর খাদ্যসংকট। কিন্তু মিশরের জনগণকে
    খুব একটা খাদ্যসংকটে পড়তে হয়নি। কারণ, ইউসুফ (আ.) অত্যন্ত চমৎকারভাবে খাদ্যশস্য
    গুদামজাত করে সংরক্ষণ করেছিলেন। ফলে দুর্ভিক্ষের বছর শুরু হলে ইউসুফ (আ.) তা
    জনগণের মাঝে বিতরণ শুরু করেন।<br /><br />এ দুর্ভিক্ষ শুধু মিশরেই সীমাবদ্ধ ছিল
    না। অনাবৃষ্টি ও খরা পার্শ্ববর্তী ফিলিস্তিন, জর্ডান এবং অন্যান্য দেশেও ছড়িয়ে
    পড়েছিল। ফলে খাদ্যের অভাবে সেসব দেশ থেকে মানুষ দলে দলে মিশরে আসতে লাগল ।<br /><br />মিশরের
    পার্শ্ববর্তী একটি দেশ ছিল শাম, যা বর্তমান ফিলিস্তিন। তা ছিল ইউসুফ (আ.)-এর বাবা
    ইয়াকুব (আ.)-এর বসতভিটা। দুর্ভিক্ষ আঘাত হানল ফিলিস্তিনের কানআনেও। আল্লাহর নবি
    ইয়াকুব (আ.)-এর বাড়িও এ থেকে বাদ থাকল না। তাঁদের ঘরেও খাবার নেই। গাছপালা
    শুকিয়ে বিরানভূমি, মাটি ফেটে চৌচির, চারদিকে ধু-ধু প্রান্তর। অনাবৃষ্টির ফলে
    পশুখাদ্যেরও সংকট দেখা দিলো। প্রাণীগুলোকে খাওয়ানোর জন্য মাঠে ঘাস-লতা-পাতা
    কিছুই নেই। দুধ নেই উট ও বকরির ওলানে।<br /><br />এহেন দুর্দিনে তারা জানতে পারল
    মিশরের রাজা ও অর্থমন্ত্রী অত্যন্ত দয়ালু মানুষ। কেউ তাঁদের কাছ থেকে খালি হাতে
    ফেরে না। মিশরের এ সুখ্যাতি আশেপাশে ছড়িয়ে পড়ে যে, সেখানে স্বল্পমূল্যের
    বিনিময়ে খাদ্যশস্য পাওয়া যায় ।<br /><br />যারা খাবারের অভাবে তাদের দ্বারস্থ
    হচ্ছে, সবাইকে তারা বিদায় করছে পর্যাপ্ত খাবার দিয়ে। অতএব, ইয়াকুব (আ.)-এর
    ছেলেরাও খাবার সংগ্রহের আশায় এক কাফেলার সঙ্গী হয়ে উপস্থিত হলো মিশরে।<br /><br />এ
    দুর্ভিক্ষের সময় বিদেশিদের যারা খাবার সংগ্রহ করতে আসত, তাদের ব্যাপারটি সরাসরি
    ইউসুফ (আ.) নিজেই তদারকি করতেন। তাঁর নীতি ছিল&mdash;খাবারের অভাবে কেউ আমাদের
    দেশে এলে আমরা তাদের খালি হাতে ফিরিয়ে দেবো না। অবশ্যই তাদের কাছে খাদ্য বিক্রি
    করব। কিন্তু কেউ যদি বাণিজ্যের উদ্দেশ্যে খাদ্য কিনতে আসে, তাহলে তাদের কাছে আমরা
    কখনো খাদ্য বিক্রি করব না। বণ্টনের ক্ষেত্রে ইউসুফ (আ.)-এর রীতি ছিল এই-এক
    ব্যক্তিকে তিনি এক উটের বোঝার চাইতে বেশি খাদ্যশস্য দিতেন না।<br /><br />অতএব,
    বহিরাগত অন্য কাফেলার মতো কানআনের কাফেলাটিকেও ইউসুফ (আ.)-এর কাছে পাঠানো হলো।
    তাদের মাঝে নিজের ১০ ভাইকে দেখে ইউসুফ (আ.) তাদের চিনে ফেললেন, কিন্তু তারা ইউসুফ
    (আ.)-কে চিনল না। আল্লাহ তায়ালা বলেন-<br /><br />وَجَاءَ إِخْوَةُ يُوْسُفَ
    فَدَخَلُوا عَلَيْهِ فَعَرَفَهُمْ وَهُمْ لَهُ مُنْكِرُونَ<br /><br />ইউসুফের
    ভাইয়েরা এসে তাঁর কাছে উপস্থিত হলো। সে তাদের চিনতে পারল, কিন্তু তারা তাকে
    চিনতে পারল না।' (সূরা ইউসুফ : ৫৮)<br /><br />কানআনের কাফেলাটি ইউসুফ (আ.)-এর
    কাছে এলে তিনি তাদের নাম- পরিচয় জানতে চাইলেন। তারা প্রত্যেকেই নিজেদের
    নাম-পরিচয় জানাল। নিজের ভাইদের তিনি জিজ্ঞেস করলেন- 'তোমাদের বাবার নাম কী?'
    তারা বলল-"ইয়াকুব।' তিনি জিজ্ঞেস করলেন-'তোমরা কয় ভাই?' তারা বলল-'১২ জন। একজন
    জঙ্গলে ধ্বংস হয়ে গেছে! আর অন্যজনকে আমাদের বাবা অত্যধিক ভালোবাসেন। তাই তাকে
    আমাদের সঙ্গে আসতে দেননি।' তিনি বললেন&mdash; 'পরেরবার যদি তোমরা তোমাদের অন্য
    ভাইকে না নিয়ে আসো, তাহলে তোমাদের আর কোনো খাবার দেওয়া হবে না।'<br /><br />ভাইদের
    সাক্ষাৎ পেয়ে ইউসুফ (আ.) অত্যন্ত আবেগাপ্লুত হলেন। কিন্তু তাদের কিছুই বুঝতে
    দিলেন না।<br /><br />এভাবে ইউসুফ (আ.) নিজের ভাইদের চিনে নিলেন। কিন্তু তারা
    তাঁকে চিনতে পারল না। কেননা, তারা কখনো কল্পনাও করতে পারেনি, আমরা যাকে অন্ধকূপে
    ফেলে দিয়েছিলাম, যাকে হত্যার পরিকল্পনা করেছিলাম, আল্লাহ তাঁকেই মিশরের
    অর্থমন্ত্রী করেছেন। তাঁর চৌকশ বুদ্ধিতেই মিশর আজ খাদ্যসংকটের হাত থেকে রক্ষা
    পেয়েছে।<br /><br />এরপর আল্লাহ তায়ালা বলেন-<br /><br />وَلَمَّا جَهَزَهُمْ
    بِجَهَازِهِمْ قَالَ الْتُونِي بِأَحْ لَكُمْ مِنْ أَبِيْكُمْ أَلَا تَرَوْنَ
    أَلَّي<br />أوْ فِي الْكَيْلَ وَأَنَا خَيْرُ الْمُنْزِلِينَ<br /><br />*আর সে
    তাদের খাদ্যসামগ্রীর ব্যবস্থা করে দিয়ে বলল, তোমরা আমার নিকট তোমাদের বৈমাত্রেয়
    ভাইকে নিয়ে এসো। তোমরা কি দেখছ না, আমি মাপে পূর্ণমাত্রাই দিই এবং আমি উত্তম
    অতিথিপরায়ণ?' (সূরা ইউসুফ : ৫৯)<br /><br />ভাইদের কাছে সব বিবরণ জানার পর ইউসুফ
    (আ.)-এর মনে নিজ ভাইকে দেখার আকাঙ্ক্ষা জন্ম নেওয়া স্বাভাবিক। তাই নিজ ভাই বিন
    ইয়ামিনকে কাছে পাওয়ার জন্য তিনি একটি কৌশল অবলম্বন করলেন। তিনি বলে
    দিলেন&mdash;পুনর্বার আসার সময় তোমাদের অন্য ভাইকেও সঙ্গে এনো। তোমরা দেখতেই
    পাচ্ছ, আমি কত উত্তমভাবে অতিথি আপ্যায়ন করি! আর পুরোপুরি প্রদান করি
    খাদ্যশস্যও।<br /><br />فَإِن لَّمْ تَأْتُونِي بِهِ فَلَا كَيْلَ لَكُمْ عِنْدِي
    وَلَا تَقْرَبُوْنِ<br /><br />"তোমরা যদি তাকে আমার নিকট না নিয়ে আসো, তাহলে
    তোমাদের জন্য আমার কাছে কোনো খাদ্যসামগ্রী থাকবে না। আর তোমরা আমার নিকটবর্তীও
    হবে না।' (সূরা ইউসুফ : ৬০)<br /><br />ভাইয়েরা যেন বিন ইয়ামিনকে নিজেদের সঙ্গে
    অবশ্যই নিয়ে আসে, সেজন্য ইউসুফ (আ.) তাদের এ সতর্কবাণী শুনিয়ে দেন। আর সাবধান
    করে বলেছিলেন- তোমরা যে আমার সাথে সত্য বলছ, তার প্রমাণ হিসেবে আবার আসার সময়
    অবশ্যই তাকে সঙ্গে করে আনবে। নয়তো ভাবব, তোমরা আমার সাথে মিথ্যা বলেছ। আর মিথ্যা
    বলার অপরাধে পরবর্তী সময়ে তোমাদের কোনো খাদ্যশস্যই প্রদান করব না; এমনকি আমার
    নিকটবর্তীও হতে দেবো না। আর তোমরা যদি তোমাদের পিতার কাছ থেকে আরেকজনকে নিয়ে
    আসতে পারো, তাহলে তোমরা আরও এক বোঝা বেশি খাদ্যশস্য নিতে পারবে। এখন ভেবে দেখো
    তোমরা কী করবে।<br /><br />অতএব, ভাইয়েরা ইউসুফ (আ.)-কে এই বলে প্রতিশ্রুতি
    দিলো&mdash;<br /><br />سَنُرَاوِدُ عَنْهُ آيَاهُ وَإِنَّا لَفْعِلُوْنَ<br /><br />এ
    ব্যাপারে আমরা আমাদের পিতাকে রাজি করাতে চেষ্টা করব। আর আমরা তা করবই।' (সূরা
    ইউসুফ : ৬১)<br /><br />অর্থাৎ, বাবাকে রাজি করানোর সর্বাত্মক প্রচেষ্টা আমরা
    চালাব। আশা করছি, তিনি রাজি হবেন এবং বিন ইয়ামিনকে আমাদের সাথে আসতেও দেবেন।
    আমাদের প্রচেষ্টায় আমরা সফল হব।<br /><br />وَقَالَ لِفِتَيْنِهِ اجْعَلُوا
    بِضَاعَتَهُمْ فِي رِحَالِهِمْ -<br /><br />&lsquo;ইউসুফ নিজ কর্মচারীদের বলল,
    তাদের দেওয়া পণ্যমূল্য তাদের মালপত্রে রেখে দাও।' (সূরা ইউসুফ : ৬২)<br /><br />এখানে
    ইউসুফ (আ.) একটা কৌশল অবলম্বন করলেন। তিনি নিজ কর্মচারীদের ডেকে বললেন, কানআনের
    এই ১০ ব্যক্তি খাদ্য কেনার জন্য যে অর্থ পরিশোধ করেছিল, তা তাদের খাদ্যের মধ্যে
    দিয়ে দাও। অতএব, কর্মচারীরা তা-ই করল।<br /><br />لَعَلَّهُمْ يَعْرِفُونَهَا
    إِذَا انْقَلَبُوا إِلَى أَهْلِهِمْ لَعَلَّهُمْ يَرْجِعُونَ.<br /><br />'যাতে
    তারা স্বজনদের কাছে ফিরে যাওয়ার পর তা জানতে পারে। তাহলে সম্ভবত তারা আবার
    আসবে।' (সূরা ইউসুফ : ৬২)<br /><br />এ অংশের দুটো ব্যাখ্যা রয়েছে। এক. খাদ্যের
    বস্তা খুলে তাতে টাকা ফেরত পেয়ে হয়তো তারা ভাববে, মিশরের রাজা কত বড়ো দানশীল!
    সে আমাদের খাদ্যও দিলো আবার টাকাও রাখল না। অতএব, নিশ্চয় খাবার আনতে আমরা আবার
    যাব।<br /><br />দুই. তারা ছিলেন নবির সন্তান। তারা কোনো হারাম জিনিস খেতেন না।
    ছোটোবেলায় তারা যদিও ইউসুফ (আ.)-এর ওপর অত্যাচার করেছেন, তবুও কখনো হারাম ভক্ষণ
    করেননি। অতএব, অর্থ ফেরত পেয়ে তারা ভাববে, মূল্য পরিশোধ না করায় এ খাবার খাওয়া
    আমাদের জন্য হারাম। তাই মূল্য পরিশোধের জন্য হলেও তারা আবার মিশরে আসবে।
    <br /><br />فَلمَّا رَجَعُوا إِلَى آبِيْهِمْ قَالُوا يَأْبَانَا مُنِعَ مِنَّا
    الكَيْلُ فَأَرْسِلْ مَعَنَا أَخَانًا<br />نَكْتَلْ وَإِنَّا لَهُ
    لَحَفِظُوْنَ<br /><br />এরপর তারা পিতার কাছে ফিরে গিয়ে বলল, হে আমাদের পিতা!
    আমাদের জন্য শস্য বরাদ্দ নিষিদ্ধ করা হয়েছে। কাজেই আমাদের ভাইকে আমাদের সঙ্গে
    পাঠিয়ে দিন, যাতে আমরা শস্যের বরাদ্দ পেতে পারি। আমরা অবশ্যই তার হেফাজত করব।'
    (সূরা ইউসুফ: ৬৩)<br /><br />অর্থাৎ, তারা বাবাকে বলল, পুনর্বার আমাদের শস্য
    পাওয়া বিন ইয়ামিনকে পাঠানোর ওপর নির্ভরশীল। তাকে আমাদের সাথে পাঠানো হলে আমরা
    শস্য পাব, নয়তো খাদ্যশস্য পাওয়া যাবে না। বাবা! আপনি অবশ্যই তাকে আমাদের সাথে
    পাঠান, যাতে আবারও আমরা প্রচুর শস্য আনতে পারি। আর ইউসুফকে আমাদের সাথে পাঠানোর
    সময় যে ভয় করছিলেন, দয়া করে এবার সে ধরনের কোনো ভয় করবেন না। আমরা অবশ্যই বিন
    ইয়ামিনের হেফাজত করব। তার কোনো ক্ষতি হতে দেবো না।<br /><br />তাদের কথার
    প্রত্যুত্তরে ইয়াকুব (আ.) বললেন-<br /><br />هَلْ أَمَنْكُمْ عَلَيْهِ إِلَّا
    كَمَا أَمِنْتُكُمْ عَلَى آخِيْهِ مِنْ قَبْلُ فَاللَّهُ خَيْرٌ حَفِقًا<br />وَهُوَ
    أَرْحَمُ الرَّحِمِينَ<br /><br />"আমি কি তোমাদের তার সম্বন্ধে সেরূপ নিরাপদ মনে
    করব, যেরূপ আগে নিরাপদ মনে করেছিলাম তার ভাইয়ের ব্যাপারে? তবে আল্লাহই
    রক্ষণাবেক্ষণে শ্রেষ্ঠ এবং তিনি সর্বশ্রেষ্ঠ দয়ালু।' (সূরা ইউসুফ : ৬৪)<br /><br />অর্থাৎ,
    আগে ইউসুফকে তোমাদের সাথে পাঠিয়ে আমি যে ভুল করেছিলাম, তোমরা কি আমাকে পুনর্বার
    সেই ভুল করতে বলছ? আর বলছ তোমাদের আবার বিশ্বাস করতে? কখনো না। তোমাদের আমি আর
    বিশ্বাস করি না।। তবে আমি আল্লাহর ওপর ভরসা করি। আর তিনিই হচ্ছেন উত্তম
    হেফাজতকারী।<br /><br />وَلَمَّا فَتَحُوا مَتَاعَهُمْ وَجَدُوا
    بِضَاعَتَهُمْ رُدَّتْ إِلَيْهِمْ <br /><br />
    "তারা তাদের মালপত্র খুলে দেখতে পেল তাদেরকে তাদের পণ্যমূল ফিরিয়ে দেওয়া
    হয়েছে।' (সূরা ইউসুফ : ৬৫)<br /><br />অর্থাৎ, বস্তার ভেতরে তাদের প্রত্যেকের
    পরিশোধিত অর্থ ফিরিয়ে দেওয়া হয়েছে। এটা দেখে তারা খুশিতে গদগদ হয়ে বাবার কাছে
    গিয়ে বলল-<br /><br />يا آبَانًا مَا نَبْغِى هَذِهِ بِضَاعَتُنَا رُدَّتْ
    إِلَيْنَا وَنَمِيرُ أَهْلَنَا وَنَحْفَظُ أَخَانَا<br />وَنَزَدَادُ كَيْلَ
    بَعِيرٍ ذَلِكَ كَيْلٌ يَسِيرٌ -<br /><br />"হে আমাদের আব্বাজান, আমরা আর কী
    চাই! এই দেখুন, আমাদের পণ্যমূল্য আমাদের ফিরিয়ে দেওয়া হয়েছে। আমরা আমাদের
    পরিবারের জন্য আরও খাদ্য আনব। আমাদের ভাইয়ের হেফাজতও করব। আরও এক উট বোঝাই মাল
    বেশি আনব, এ পরিমাণ সহজেই পাওয়া যাবে।' (সূরা ইউসুফ : ৬৫)<br /><br />একটি উট যে
    পরিমাণ খাদ্য বহন করতে পারে, ইউসুফ (আ.) প্রত্যেক ব্যক্তিকে কেবল সে পরিমাণ
    খাদ্যই প্রদান করতেন। এ কারণেই ইয়াকুব (আ.)-এর ছেলেরা বলেছিল- আমরা যদি বিন
    ইয়ামিনকে সঙ্গে নিয়ে যাই, তাহলে সহজেই এক উট বোঝাই খাদ্য অতিরিক্ত আনতে পারব;
    যা আমাদের পরিবারের খাদ্য চাহিদা মেটাতে অত্যন্ত সহায়ক হবে। তারা বারবার ইয়াকুব
    (আ.)-কে অনুরোধ করতে থাকলে তিনি তাদের বললেন-<br /><br />لَنْ أُرْسِلَهُ
    مَعَكُمْ حَتَّى تُؤْتُونِ مَوْثِقًا مِنَ اللَّهِ لَتَأْتُنَّنِي بِهَ إِلَّا
    أَنْ يُحَاطَ بِكُمْ فَلَمَّا أَتَوْهُ مَوْثِقَهُمْ قَالَ اللهُ عَلى مَا
    نَقُولُ وَكِيلٌ .<br /><br />'আমি তাকে তোমাদের সাথে কিছুতেই পাঠাব না, যতক্ষণ
    না তোমরা এই মর্মে আল্লাহর নামে শপথ করো- তোমরা তাকে আমার নিকট অবশ্যই ফিরিয়ে
    আনবে; তবে তোমরা অবরুদ্ধ হয়ে পড়লে সে ভিন্ন কথা। অতঃপর তারা তাঁর নিকট অঙ্গীকার
    করলে তিনি বললেন, আমরা যা কিছু বলছি আল্লাহ তার বিধায়ক।' (সূরা ইউসুফ : ৬৬)<br /><br />অর্থাৎ,
    আশঙ্কা থাকা সত্ত্বেও যেহেতু খাদ্যের খুবই প্রয়োজন ছিল, তাই ইয়াকুব (আ.) বিন
    ইয়ামিনকে তাদের সাথে পাঠাতে অস্বীকার করা উচিত মনে করলেন না; বরং আল্লাহ
    তায়ালার ওপর ভরসা করে তাকে পাঠাতে রাজি হয়ে গেলেন।<br /><br />এরপর ছেলেদের
    বললেন&mdash;তোমরা যদি এমন কোনো বিপদের শিকার হও, যা থেকে মুক্তি পেতে তোমরা
    অসমর্থ, তাহলে তোমাদের ওজর গ্রহণযোগ্য হবে। আর এমন কোনো বিপদের শিকার না হলে
    তোমরা অবশ্যই তাকে সঙ্গে নিয়ে ফিরে আসবে। এই কথার ওপর বিন ইয়ামিনকে তোমাদের
    হাতে সোপর্দ করলাম ।
</p>
