<p>
    বাবার অনুমতি পেয়ে ইউসুফ (আ.)-এর ভাইয়েরা পুনরায় মিশর যাত্রার প্রস্তুতি
    নিলেন। একসময় একটি কাফেলার সঙ্গী হয়ে বিন ইয়ামিনকে সাথে নিয়ে তারা রওনা হয়ে
    গেলেন। রওনার প্রাক্কালে ইয়াকুব (আ.) তাদের অসিয়ত করে বললেন-<br /><br />يَا
    بَنِيَّ لَا تَدْخُلُوا مِنْ بَابِ وَاحِدٍ وَادْخُلُوا مِنْ أَبْوَابٍ
    مُتَفَزِقَةٍ <br /><br />
    "হে আমার সন্তানেরা! তোমরা মিশরে এক দরজা দিয়ে প্রবেশ করবে<br /><br />না; বরং
    ভিন্ন ভিন্ন দরজা দিয়ে প্রবেশ করবে।' (সূরা ইউসুফ : ৬৭)<br /><br />তৎকালে মিশরে
    প্রবেশের অনেকগুলো দরজা ছিল। ইয়াকুব (আ.) তাদের উপদেশ দিয়ে বললেন, তোমরা এক
    দরজা দিয়ে প্রবেশ করো না। এক দরজা দিয়ে দুজন, অন্য দরজা দিয়ে তিনজন এভাবে
    প্রবেশ করবে। যেন কেউ তোমাদের সন্দেহ করতে না পারে।<br /><br />ইয়াকুব (আ.)
    তাদের এ উপদেশ দিয়েছিলেন। কারণ, তাদের দৈহিক উচ্চতা ছিল অন্য সবার চেয়ে বেশি।
    দেখতেও অন্যদের চেয়ে সুদর্শন। তারা সবাই যদি দলবদ্ধভাবে চলাফেরা করে, তাহলে
    তাদের দেখে হিংসুকের মনে হিংসার উদ্রেক হতে পারে, যা বদনজর লাগার কারণ হয়ে
    দাঁড়াতে পারে। নজর লাগার ব্যাপারটি সত্য। এটি নবি (সা.) থেকে বহু বিশুদ্ধ হাদিস
    দ্বারা প্রমাণিত।<br /><br />মূলত মানুষের বদনজর থেকে তাদের বাঁচাতেই ইয়াকুব
    (আ.) এ উপদেশ দিয়েছিলেন। এরপর তিনি তাদের নাসিহা করে আরও বললেন-<br /><br />وَمَا
    أَغْنى عَنْكُمْ مِنَ اللَّهِ مِنْ شَيْءٍ إِنِ الْحُكْمُ إِلَّا لِلَّهِ
    عَلَيْهِ تَوَكَّلْتُ وَعَلَيْهِ فَلْيَتَوَكَّلِ الْمُتَوَكَّلُونَ<br /><br />*আমি
    আল্লাহর হুকুমের বিরুদ্ধে তোমাদের কোনোই উপকার করতে পারব না। আল্লাহ ছাড়া
    হুকুমদাতা কেউ নেই। আমি তাঁর ওপর নির্ভর করি, যারা নির্ভর করতে চায়, তারাও তাঁর
    ওপর নির্ভর করুক।' (সূরা ইউসুফ : ৬৭)<br /><br />বাহ্যিক উপায় অবলম্বন, সতর্কতা
    ও সুব্যবস্থা হিসেবে ইয়াকুব (আ.) পুত্রদের এ উপদেশ দিয়েছেন। অন্যদিকে তাদের
    সামনে একটি বাস্তব সত্য প্রকাশ করাও জরুরি মনে করেছেন। তা হচ্ছে, কুদৃষ্টি
    এড়ানোর যে তদবির আমি জানি, তা কোনোভাবেই আল্লাহর তাকদিরকে খণ্ডাতে পারে না। আদেশ
    একমাত্র আল্লাহরই চলে। আর আমরা তদবিরের ওপর ভরসা করি না। ভরসা করি কেবল আল্লাহর
    ওপর।<br /><br />এরপর আল্লাহ তায়ালা বলেন-<br /><br />وَلَمَّا دَخَلُوا مِنْ
    حَيْثُ أَمَرَهُمْ أَبُوهُمْ مَا كَانَ يُغْنِي عَنْهُمْ مِنَ اللَّهِ مِنْ
    شَيْءٍ إِلَّا حَاجَةً فِي نَفْسِ يَعْقُوْبَ قَضَاهَا وَإِنَّهُ لَذُهُ عِلْمٍ
    لِمَا عَلَّمْنَاهُ وَلَكِنَّ أَكْثَرَ النَّاسِ لَا يَعْلَمُونَ<br /><br />&ldquo;তাদের
    পিতা যেভাবে আদেশ করেছিলেন, তারা সেভাবেই মিশরে প্রবেশ করল। কিন্তু আল্লাহর
    হুকুমের বিপরীতে তা তাদের কোনো কাজে এলো না। ইয়াকুব শুধু তাঁর মনের একটি
    অভিপ্রায় পূর্ণ করেছিলেন। আর তিনি অবশ্যই জ্ঞানী ছিলেন। কারণ, আমি তাঁকে শিক্ষা
    দিয়েছিলাম। কিন্তু অধিকাংশ মানুষ তা অবগত নয়।' (সূরা ইউসুফ : ৬৮)<br /><br />অর্থাৎ,
    ছেলেরা শহরের বিভিন্ন দরজা দিয়ে প্রবেশ করল, যা ছিল তাদের পিতার নির্দেশ। আর
    এভাবে পিতার আদেশ কার্যকর হলো।<br /><br />আয়াতের শেষাংশে আল্লাহ তায়ালা
    ইয়াকুব (আ.)-এর প্রশংসা করে বলেছেন, তিনি বড়ো বিদ্বান ছিলেন। আর আমিই তাঁকে
    বিদ্যা শিক্ষা দিয়েছিলাম। এ কারণেই তিনি শরিয়াহসম্মত বাহ্যিক তদবির অবলম্বন
    করলেও তার ওপর ভরসা করেননি; বরং তদবির ও আল্লাহর ওপর নির্ভর করার মাঝে ভারসাম্য
    রক্ষা করেছেন।<br /><br />وَلَمَا دَخَلُوا عَلَى يُوْسُفَ أَوَى إِلَيْهِ
    أَخَاهُ قَالَ إِنْ أَنَا أَخُوكَ فَلَا تَبْتَيْسُ بِمَا كَانُوا يَعْمَلُونَ<br /><br />"তারা
    ইউসুফের কাছে হাজির হলে তিনি সহোদর ভাইকে নিজের কাছে রাখলেন আর বললেন- আমিই তোমার
    ভাই, কাজেই তারা যা করত, তার জন্য দুঃখ করো না।' (সূরা ইউসুফ : ৬৯)<br /><br />ইউসুফ
    (আ.) কৌশলে বিন ইয়ামিনকে কাছে ডেকে পরিচয় দিয়ে বললেন- বিন ইয়ামিন! আমি তোমার
    হারিয়ে যাওয়া ভাই ইউসুফ।<br /><br />মুফাসসিরগণ বলেন&mdash;ইউসুফ (আ.) ভাইদের
    দুজন করে একটি রুমে। থাকার ব্যবস্থা করেন। ফলে পাঁচ রুমে ১০ ভাইয়ের থাকার
    ব্যবস্থা হয়। আর বিন ইয়ামিন একা থেকে যায়। একটি রুমে তিনি তার একার থাকার
    ব্যবস্থা করেন। বিন ইয়ামিনকে একা পাওয়ার এটিই ছিল ইউসুফ (আ.)- এর কৌশল। এরপর
    তিনি তার সাথে নির্জনে মিলিত হয়ে একান্তে আলাপ- আলোচনা করেন। একপর্যায়ে তারা
    আবেগাপ্লুত হয়ে একে অন্যকে জড়িয়ে ধরে কান্নায় ভেঙে পড়েন। শৈশবের স্মৃতি
    রোমন্থন করে দুই ভাই কল্পনায় অতীতে ফিরে যান।<br /><br />ইউসুফ (আ.) বিন
    ইয়ামিনকে বলেন&mdash;'এতদিন ভাইয়েরা আমার ও তোমার ওপর যে অত্যাচার করেছে, তা
    নিয়ে চিন্তিত হয়ো না। আর আমি তোমাকে কৌশলে আমার কাছেই রেখে দেবো, ইনশাআল্লাহ।
    পুনরায় তোমাকে আর কানআনে ফিরে যেতে দেবো না।<br /><br />فَلَمَّا جَهَزَهُمْ
    بِجَهَازِهِمْ جَعَلَ السّقَايَةَ فِي رَحْلِ أَخِيْهِ ثُمَّ أَذَّنَ مُؤَذِنٌ
    أَيَّتُهَا الْعِيْرُ انَّكُمْ لَسَارِقُوْنَ<br /><br />'অতঃপর যখন ইউসুফ তাদের
    রসদপত্র প্রস্তুত করে দিলো, সে তাঁর সহোদর ভাইয়ের রসদপত্রের ভেতর নিজের
    পানপাত্রটি রেখে দিলো। এরপর এক ঘোষক ঘোষণা করল, হে কাফেলার লোক! নিশ্চয়ই তোমরা
    চোর।' (সূরা ইউসুফ : ৭০)<br /><br />মুফাসসিরগণ বলেন- এ পানপাত্রটি ছিল স্বর্ণ
    অথবা রৌপ্য নির্মিত। এটি দিয়ে পানি পান ছাড়াও শস্য পরিমাপের কাজও করা হতো।
    ইউসুফ (আ.)- এর নির্দেশে এটি চুপিসারে বিন ইয়ামিনের মালপত্রে রেখে দেওয়া
    হয়।"<br /><br />ইউসুফ (আ.) ভাই বিন ইয়ামিনকে নিজের কাছে রেখে দেওয়ার জন্য
    একটি কৌশল অবলম্বন করলেন। প্রত্যেক ভাইয়ের জন্য খাদ্যশস্য মেপে দেওয়া হলে তা
    নিয়মমাফিক পৃথক পৃথক উটের পিঠে ওঠানো হলো। বিন ইয়ামিনের উটের পিঠেও তার
    খাদ্যশস্য চাপানো হয় এবং চুপিসারে সেই খাদ্যশস্যে রেখে দেওয়া হয় বাদশার
    পানপাত্র।<br /><br />কোনো কোনো মুফাসসির মনে করেন, পানপাত্রটি সম্ভবত ইউসুফ (আ.)
    নিজের ভাই বিন ইয়ামিনের জ্ঞাতসারেই রেখেছিলেন। আগের আয়াতে এদিকে প্রচ্ছন্ন
    ইঙ্গিত রয়েছে। দীর্ঘকাল বিচ্ছেদের পর ইউসুফ (আ.) জালিম বৈমাত্রেয় ভাইদের কবল
    থেকে নিজের সহোদরকে রক্ষা করতে চাচ্ছিলেন। তাই বিন ইয়ামিনও হয়তো ইউসুফ (আ.)-এর
    কাছে থেকে যাওয়ার আগ্রহ প্রকাশ করে থাকবেন।<br /><br />বিনা কৌশলে নিজ পরিচয়
    গোপন রেখে ইউসুফ (আ.)-এর জন্য বিন ইয়ামিনকে আটকে রাখা সম্ভব ছিল না। আবার তিনি
    নিজের পরিচয় এই মুহূর্তে প্রকাশ করতেও চাচ্ছিলেন না। তাই এই কৌশল অবলম্বন করেন।
    যদিও এতে বিন ইয়ামিনকে সাময়িক অপমান সহ্য করতে হয়েছিল। তার বিরুদ্ধে আনা
    হয়েছিল চুরির অভিযোগ।<br /><br />যাহোক, ইউসুফ (আ.)-এর ১১ ভাই যখন গমের বস্তা
    নিয়ে মিশর থেকে কানআনের উদ্দেশে রওনা হলো, তখন হঠাৎ এক রাজ ঘোষক ঘোষণা
    করল&mdash;' ওহে কাফেলার যাত্রীদল! তোমরা থামো । নিশ্চয়ই তোমরা চুরি করেছ।<br /><br />কাফেলাকে
    চোর আখ্যা দেওয়ার পেছনে অবশ্য যৌক্তিক কারণও ছিল। কারণ, পেয়ালাটি বিন ইয়ামিনের
    মালপত্রে রাখা হয়েছিল অত্যন্ত গোপনে। পরে সম্ভবত সরকারি কর্মচারী পেয়ালাটি
    যথাস্থানে না দেখে অনুমান করেছিল- এটি হয়তো এই কাফেলার কোনো লোকেরই কাজ হবে। তাই
    সে না জেনেই তাদের চোর আখ্যা দিয়েছিল।<br /><br /><br />قَالُوا وَأَقْبَلُوا
    عَلَيْهِمْ مَاذَا تَفْقِدُونَ<br /><br />তারা তাদের দিকে ফিরে বলল, তোমাদের কী
    হারিয়েছে?' (সূরা ইউসুফ : ৭১)<br /><br />অর্থাৎ, ইউসুফ (আ.)-এর ভাইয়েরা মুখ
    ফিরিয়ে বলল, তোমরা আমাদের চোর বলছ কেন? আগে তো বলো, তোমাদের কী হারিয়েছে?<br /><br />نَفْقِدُ
    صُوَاعَ الْمَلِكِ وَلِمَنْ جَاءَ بِهِ حِمْلُ بَعِيرٍ وَأَنَا بِهِ زَعِيْمٌ
    -<br /><br /><br />
    'আমরা রাজার পানপাত্র হারিয়েছি। যে তা এনে দিতে পারবে, তার জন্য আছে এক উট বোঝাই
    মাল। আর আমিই এ ব্যাপারে প্রতিজ্ঞাবদ্ধ।' (সূরা ইউসুফ : ৭২)<br /><br />অর্থাৎ,
    আমাদের তল্লাশি করার আগে যে ব্যক্তি এই পানপাত্র ফেরত কিংবা খুঁজে দেবে, তাকে
    পুরস্কার দেওয়ার জামিনদার হলাম আমি।<br /><br />قَالُوا تَاللهِ لَقَدْ
    عَلِمْتُمْ مَا جِتْنَا لِتُفْسِدَ فِي الْأَرْضِ وَمَا كُنَّا سَارِقِينَ<br /><br />*ইউসুফের
    ভাইয়েরা বলল- আল্লাহর শপথ! তোমরা জানো আমরা এ দেশে অশান্তি সৃষ্টি করতে আসিনি।
    আর আমরা চোরও নই।' (সূরা ইউসুফ : ৭৩)<br /><br />অর্থাৎ, আমরা দুর্ভিক্ষের কবলে
    পড়ে কেবল খাদ্য সংগ্রহ করতে এসেছি। এমতাবস্থায় রাজার পানপাত্র চুরি করে কে
    নিজের ক্ষতি ডেকে আনতে চাইবে? তা ছাড়া আমরা নবির সন্তান। চুরি করা কখনো আমাদের
    স্বভাব নয়।<br /><br />তারা যেহেতু ইউসুফ (আ.)-এর কৌশলের কথা জানতেন না। তাই
    আল্লাহর নামে শপথ করে নিজেদের ওপর আরোপিত অভিযোগ খণ্ডন করেছিলেন।<br /><br />قَالُوا
    فَمَا جَزَآؤُهُ إِنْ كُنْتُمْ كَاذِبِينَ<br /><br />*রাজ কর্মচারীরা বলল- তোমরা
    যদি মিথ্যাবাদী হও, তাহলে যে চুরি করেছে তার শাস্তি কী হবে?' (সূরা ইউসুফ : ৭৪
    )<br /><br />অর্থাৎ, তোমাদের তল্লাশি করে আমরা যদি তা পাই, তাহলে চোরকে কী
    শাস্তি দেওয়া হবে তা তোমরাই বলো।<br /><br /><br /><br />قَالُوا جَزَاؤُه مَنْ
    وَجِدَ فِي رَحْلِهِ فَهُوَ جَزَاؤُه كَذَلِكَ نَجْزِي الظَّالِمِينَ<br /><br /><br />"তারা
    বলল, তার শাস্তি হলো- যার মালপত্রে ওটা পাওয়া যাবে, সে-ই হবে তার বিনিময়। আমরা
    এভাবেই সীমাঙ্ঘনকারীদের শাস্তি দিয়ে থাকি।' (সূরা ইউসুফ : ৭৫)<br /><br />অর্থাৎ,
    কানআনে ইয়াকুব (আ.)-এর শরিয়ার বিধান ছিল, কেউ চুরি করার পর চোর সাব্যস্ত হলে সে
    মালিকের দাসে পরিণত হতো। যতদিন বেঁধে থাকত, তাকে মালিকের সেবাযত্ন করে কাটাতে হতো
    দাসের জীবন।<br /><br />এ হিসেবেই ইয়াকুব (আ.)-এর পুত্ররা বললেন- আমাদের কেউ যদি
    চোর প্রমাণিত হয়, তাহলে তাকে আপনারা দাস হিসেবে রেখে দেবেন। আমরা এভাবেই চোরকে
    শাস্তি দিয়ে থাকি।<br /><br />فَبَدَا بِأَوْعِيَتِهِمْ قَبْلَ وِعَاءِ أَخِيهِ
    ثُمَّ اسْتَخْرَجَهَا مِنْ وَعَاءِ أَخِيه<br /><br />&lsquo;অতঃপর ইউসুফ তাঁর
    নিজ ভাইয়ের মালপত্র তল্লাশির আগে অন্যদের মাল তল্লাশি শুরু করল। পরে তার সহোদরের
    মালপত্রের মধ্য থেকে পাত্রটি বের করল।' (সূরা ইউসুফ : ৭৬)<br /><br />অর্থাৎ,
    তল্লাশকারীরা প্রথমে অন্যদের মালপত্র তল্লাশি করল, যাতে ইউসুফ (আ.)-এর গৃহীত কৌশল
    তারা ধরতে না পারে। সবশেষে বিন ইয়ামিনের মালপত্র খোলা হলে তা থেকে শাহি পানপাত্র
    বেরিয়ে এলো। এটা দেখে ভাইয়েরা যেন লজ্জায় মাটির সাথে মিশে গেল। তারা বিন
    ইয়ামিনকে নানা মন্দ কথাও বলতে শুরু করল।<br /><br />كَذلِكَ كِدْنَا لِيُوْسُفَ
    مَا كَانَ لِيَأْخُذَ أَخَاهُ فِي دِينِ الْمَلِكِ إِلَّا أَنْ يَشَا اللَّهُ
    <br />এভাবেই আমি ইউসুফের জন্য কৌশল করলাম আল্লাহ ইচ্ছা না করলে রাজার আইনে তাঁর
    সহোদরকে সে আটক করতে পারত না।' (সূরা ইউসুফ : ৭৬)<br /><br />মিশরের রাজার নিয়ম
    অনুযায়ী ইউসুফ (আ.) বিন ইয়ামিনকে দাস বানিয়ে নিজের কাছে আটকে রাখতে পারতেন না।
    কারণ, রাজার নিয়ম ছিল কেউ চুরি করলে তাকে বেত্রাঘাত করা হবে এবং চুরিকৃত পণ্যের
    দ্বিগুণ জরিমানা প্রদান করতে হবে।<br /><br />সুতরাং মিশরের নিয়ম অনুযায়ী বিচার
    করা হলে বিন ইয়ামিনকে বেত্রাঘাত করা হতো এবং পানপাত্রের দ্বিগুণ মূল্য তাকে
    পরিশোধ করতে হতো। কিন্তু আল্লাহ তায়ালা কৌশল করে রাজার কর্মচারীদের দ্বারা
    নিয়মবিরুদ্ধভাবে সন্দেহভাজনের কাছেই চুরির শাস্তি জিজ্ঞেস করান। জবাবে তারাও এমন
    শাস্তির কথা বলে, যা ছিল ইয়াকুব (আ.)-এর শরিয়ার বিধান।<br /><br />এর দ্বারা
    দুটি লাভ হয়। ইউসুফ (আ.) ইয়াকুব (আ.)-এর শরিয়ার বিধান কার্যকর করার সুযোগ পান।
    বিন ইয়ামিনকে বেত্রাঘাতের শাস্তি থেকেও রক্ষা করতে পারেন। আবার তাকে নিজের কাছে
    রেখে দেওয়াও ইউসুফ (আ.)-এর জন্য বৈধ হয়ে যায়। এভাবেই আল্লাহ তায়ালা ইউসুফ
    (আ.)- এর মনের ইচ্ছা পূরণ করেন।<br /><br />نَوْفَعُ دَرَجَاتٍ مَّنْ نَشَاءُ
    وَفَوْقَ كُلِ ذِي عِلْمٍ عَلِيمٌ - <br /><br />&ldquo;আমি যাকে ইচ্ছা মর্যাদায়
    উন্নীত করি। আর প্রত্যেক জ্ঞানীর ওপর আছে একজন সর্বজ্ঞ।' (সূরা ইউসুফ: ৭৬)<br /><br />আল্লাহ
    বলেন- আমি যাকে ইচ্ছা এভাবেই মর্যাদায় উন্নীত করি, যেভাবে এ ঘটনায় ইউসুফের
    মর্যাদা অন্য ভাইদের তুলনায় উন্নীত করেছিলাম। আর দুনিয়ায় যত বড়ো জ্ঞানীই
    থাকুক, তার থেকেও অধিক জ্ঞানী আরেকজন রয়েছে। তাই কোনো জ্ঞানী যেন এই ধোঁকায়
    নিপতিত না হয় যে, আমিই এই যুগের সবচেয়ে বড়ো জ্ঞানী। আমার চেয়ে বেশি জ্ঞান
    দ্বিতীয় কারও নেই। বাস্তবে যদি কেউ এমন হয়, তার থেকে অধিক জ্ঞানী আর কেউ নেই,
    তাহলে মনে রাখা দরকার, মহাজ্ঞানী হলেন আল্লাহ। কেননা, আল্লাহ ইরশাদ করেন-<br /><br />وَمَا
    أَوْ تِيْتُمْ مِنَ الْعِلْمِ إِلَّا قَلِيلًا<br /><br />'আর তোমাদের জ্ঞান থেকে
    অতি সামান্যই দেওয়া হয়েছে।'<br /><br />এরপর আল্লাহ তায়ালা বলেন-<br /><br />قَالُوا
    إِن يَسْرِقُ فَقَدْ سَرَقَ أَخٌ لَه مِنْ قَبْلُ فَأَسَرَّهَا يُوْسُفُ فِي
    نَفْسِهِ وَلَمْ يُبْدِهَا لَهُمْ قَالَ أَنْتُمْ هَرٌّ مَّكَانًا وَاللَّهُ
    أَعْلَمُ بِمَا تَصِفُونَ<br /><br /><br />'ইউসুফের ভাইয়েরা বলল, সে যদি চুরি
    করে থাকে, তাহলে তার সহোদর ভাইও ইতঃপূর্বে চুরি করেছিল। কিন্তু ইউসুফ প্রকৃত
    ব্যাপার নিজের মনে গোপন রাখল, তাদের কাছে প্রকাশ করল না। সে বলল, তোমাদের অবস্থান
    তো আরও নিকৃষ্টতম। তোমরা যা বলছ, সে সম্পর্কে আল্লাহ খুব ভালোভাবেই অবগত।' (সূরা
    ইউসুফ : ৭৭)<br /><br />তারা মূলত নিজেদের পূতপবিত্রতা প্রকাশার্থে ইউসুফ (আ.)
    সম্পর্কে এ মন্তব্য করেছিল। কারণ, ইউসুফ (আ.) ও বিন ইয়ামিন কেউই তাদের সহোদর ভাই
    ছিল না। তারা বোঝাতে চেয়েছিল, বিন ইয়ামিন যদি চুরি করে থাকে, তাহলে আশ্চর্যের
    কিছু নেই। কেননা, তাঁর সহোদরও ইতঃপূর্বে চুরি করেছিল। ফলে চুরির স্বভাব
    প্রকৃতিগতভাবেই তাঁদের মধ্যে বিদ্যমান।<br /><br />অধিকাংশ মুফাসসিরের মতে, ইউসুফ
    (আ.)-এর বিরুদ্ধে ভাইদের এ অভিযোগ ছিল সম্পূর্ণ ভিত্তিহীন। তিনি জীবনে কখনোই চুরি
    করেননি। আর কিছু মুফাসসিরের মতানুযায়ী, ইউসুফ (আ.)-এর শৈশবকালে একটা চুরির ঘটনা
    ঘটেছিল। সেটাও ইচ্ছে করে। সে ঘটনাটি হচ্ছে এমন-<br /><br />ইয়াকুব (আ.)-এর এক
    বোনের নাম ছিল ফায়িকা। তিনি বালক ইউসুফকে অত্যন্ত পছন্দ করতেন। তিনি চাইতেন,
    ইউসুফ সব সময় তাঁর সাথে থাকুক। কিন্তু ইয়াকুব (আ.) ছেলে ইউসুফকে চোখের আড়াল
    হতে দিতেন না। এমনকি বোন ফায়িকার বাড়িতেও তিনি ইউসুফকে থাকতে দিতেন না বেশি
    দিন।<br /><br />কখনো যদি ইউসুফ ফুপি ফায়িকার বাড়ি বেড়াতে যেতেন, তাহলে দু-তিন
    দিন থাকার পরপরই ইয়াকুব (আ.) এসে হাজির হতেন সে বাড়িতে। আর প্রাণাধিক প্রিয়
    সন্তানকে সাথে নিয়ে ফিরে আসতেন।<br /><br />ইউসুফ (আ.)-কে নিয়ে ফায়িকার মনটা
    ব্যথাতুর হয়ে উঠত। বিষম ব্যথায় কেঁদে উঠত তাঁর মন। ইউসুফ (আ.)-এর মা ছিলেন না।
    এটিও ছিল ইউসুফের প্রতি ফায়িকার দুর্বলতার অন্যতম কারণ।<br /><br />একবার ইউসুফ
    (আ.)-এর ফুপি তাঁকে বললেন- 'হে ইউসুফ! তোমাকে ছেড়ে থাকা আমার জন্য অত্যন্ত
    কষ্টকর। আমি কোনোভাবেই তোমার অনুপস্থিতি সহ্য করতে পারি না। তোমাকে সব সময় আমার
    কাছে রাখার জন্য আমি একটি কৌশল করতে চাই। এজন্য তোমার আমাকে একটু সাহায্য করতে
    হবে।' ইউসুফ সানন্দে তাঁকে সাহায্য করতে রাজি হলেন।<br /><br />ফায়িকা
    বললেন&mdash;'আমার কাছে আমার বাবা ইসহাক (আ.)-এর একটা বেল্ট বা কোমরবন্ধনী আছে।
    তুমি যেদিন চলে যাবে, তা আমি তোমার কোমরে পরিয়ে দেবো। তুমি তোমার বাবার সাথে চলে
    যাওয়ার জন্য রওনা হলে আমি বলব, আমার বাবার শেষ স্মৃতি তাঁর রেখে যাওয়া বেস্ট
    পাওয়া যাচ্ছে না। নিশ্চয় চুরি হয়েছে। কে নিল? কে নিল? পরে খোঁজাখুঁজি করে তা
    তোমার কোমরে পাওয়া গেলে শরিয়ার বিধান অনুযায়ী চুরির দায়ে তুমি আমার দাস হয়ে
    যাবে। ফলে তোমাকে আর তোমার বাবা ইয়াকুব আমার কাছ থেকে নিয়ে যেতে পারবে না।'<br /><br />সুবহানআল্লাহ!
    কত ভালোবাসতেন তিনি ইউসুফ (আ.)-কে! এ থেকে বোঝা যায়, ইউসুফ (আ.) শৈশব থেকেই সবার
    মন কেড়ে নিয়েছিলেন।<br /><br />অতএব, পরিকল্পনা অনুযায়ী ইয়াকুব (আ.) ইউসুফকে
    নিতে এলে ফায়িকা তাঁকে সাজিয়ে দিলেন। আর তাঁর কোমরে ইসহাক (আ.)- এর বেল্টটিও
    পরিয়ে দিলেন। তাঁরা চলে যাওয়ার জন্য বের হতেই হইচই শুরু করলেন ফায়িকা। আমার
    বেল্ট কোথাও খুঁজে পাওয়া যাচ্ছে না। তা কে নিল? কে নিল? অবশেষে খোঁজাখুঁজির পর
    তা পাওয়া গেল ছোট্ট ইউসুফের কোমরে।<br /><br />এবার ফায়িকা বললেন- 'যেহেতু সে
    চুরি করেছে, তাই নিয়ম অনুযায়ী সে আমার ক্রীতদাস। আমি আমার ক্রীতদাসকে কোথাও
    যেতে দেবো না।' ইয়াকুব (আ.) বুঝতে পেরেছিলেন&mdash;ইউসুফকে নিজের কাছে রাখার
    জন্যই ফায়িকা এই কৌশল করেছে। ফায়িকা যতদিন বেঁচেছিলেন, ইউসুফ (আ.) তাঁর সাথেই
    ছিলেন।<br /><br />ইউসুফ (আ.)-এর ইচ্ছাকৃত এই কৌশলী সাজানো চুরির ঘটনা অবশ্য
    কুরআন-হাদিসের কোথাও পাওয়া যায় না। এসব বর্ণনার উৎস হলো বাইবেল ও তালমুদের মতো
    ইসরাইলি গ্রন্থাবলি। অবশ্য কুরআন-হাদিসের বর্ণনার সাথে এসব ঘটনার কোনো বিরোধও
    নেই। তাই আমরা এখানে তা উল্লেখ করেছি।<br />
</p>
<div class="bg">
    <strong>হিংসুক ও নিন্দুকের জবাব নেই</strong>
    <br />হিংসুক
    ও নিন্দুকের জবাব দেওয়া থেকে বিরত থাকা উচিত। যারা | আপনাকে হিংসা করে, সব সময়
    আপনার পিছু লেগে থাকে, হতে পারে। ইউসুফের ভাইদের মতো তারাও একদিন ধরনা দিতে বাধ্য
    হবে আপনার | কাছে। ক্ষমা চাইবে করজোড়ে। শুধু একটু সময়ের অপেক্ষা। অতএব তাদের
    জবাব দেওয়া থেকে বিরত থাকুন। আল্লাহর ওপর আস্থা ও ভরসা রাখুন। বিশ্বাস রাখুন,
    তিনি কিছুই ভুলে যান না।<br /><br />وَمَا كَانَ رَبُّكَ نَسِيا -<br /><br />&lsquo;আপনার
    প্রতিপালক কখনো ভুলে যান না।' (সূরা মরিয়ম : ৬৪)<br /><br />ইউসুফ (আ.)-এর
    ভাইয়েরা নিজেদের পবিত্রতা ও সাধুতা প্রকাশ করার জন্য ইউসুফ (আ.)-এর সহোদর ভাই
    বিন ইয়ামিনকে উদ্দেশ্য করে বলেছিল-সে যদি চুরি করে তাহলে ইতঃপূর্বে তার ভাই
    ইউসুফও চুরি করেছিল। এটা তারা বলতে পেরেছিলেন, কেননা ইউসুফ (আ.) ও বিন ইয়ামিন
    উভয়ই ছিলেন তাদের বৈমাত্রেয় ভাই। ফলে চুরির অপবাদ দিতে তারা ইতস্তত করেনি। অথচ
    এটা ছিল একটা ডাহা অপবাদ।<br /><br />এমন জ্বলজ্যান্ত অপবাদ শোনার পরও ইউসুফ (আ.)
    তাদের কোনো জবাব দিলেন না। কারণ, হিংসুক ও নিন্দুকের কথার কোনো জবাব হয়। না। এতে
    তারা আরও ক্ষিপ্র হয়ে জঘন্য কিছু বলে ফেলতে কিংবা করে ফেলতে পারে। সুতরাং তাদের
    কথার বিপরীতে আল্লাহর মুখাপেক্ষী হওয়াটাই শ্রেয়। সময় হলে বরং আল্লাহ তায়ালাই
    আমাদের হয়ে উত্তর দেবেন। ইউসুফ (আ.)-এর ক্ষেত্রে ঠিক এমনটাই ঘটেছিল ।
</div>
<p>
    <br />বিন ইয়ামিনকে আটকে দেওয়ার ফলে ইউসুফ (আ.)-এর ভাইয়েরা
    পড়ে গেলেন বিপদে। কারণ, তারা ইয়াকুব (আ.)-এর কাছে প্রতিশ্রুতি দিয়ে
    এসেছিলেন&mdash;যেকোনো মূল্যে আমরা বিন ইয়ামিনকে হেফাজত করব। আর তাঁকে
    সহিসালামতে ফিরিয়েও আনব আপনার কাছে। তাই এবার তারা রাজার কাছে কাকুতি-মিনতি করে
    বিন ইয়ামিনকে ছেড়ে দেওয়ার আবদার জানাতে লাগল। আল্লাহ তায়ালা বলেন-<br /><br /><br />قَالُوا
    يَا أَيُّهَا الْعَزِيزان لَهُ أَبًا فيما لَبِمَا فَعَل أَعْدَنَا مَكَانَهُ
    إِنَّا نَ اللَّهُ مِن الْمُحْسِنِينَ<br /><br />'তারা বলল, হে আজিজ! তার পিতা
    আছেন, যিনি খুবই বৃদ্ধ। কাজেই তার স্থলে আমাদের একজনকে রাখুন। আমরা তো আপনাকে
    দেখছি মহানুভব ব্যক্তিদের একজন।' (সূরা ইউসুফ : ৭৮)<br /><br />ইউসুফ (আ.)-এর
    ভাইয়েরা যখন দেখল, তাদের সব চেষ্টাই ব্যর্থ হচ্ছে, বিন ইয়ামিনকে রেখে যাওয়া
    ছাড়া আর কোনো উপায় নেই। এবার তাদের খুব বেশি করে ইউসুফের ঘটনা মনে হতে লাগল।
    তারা মনে মনে বলল, এবারও আমরা যদি বিন ইয়ামিনকে ছাড়া বাবার কাছে যাই, তাহলে
    তিনি না জানি আবার বলেন, তোমরা বিন ইয়ামিনকেও আমার ইউসুফের মতো হারিয়ে এলে?<br /><br />অতএব,
    তারা শেষ প্রচেষ্টা হিসেবে আজিজে মিশরের কাছে আবেদন জানিয়ে বলল, আমরা তো জানি,
    আপনি অত্যন্ত মহানুভব একজন মানুষ। তার একজন নিরতিশয় বয়োবৃদ্ধ পিতা আছেন। যে তার
    বাড়ি ফেরার পথ চেয়ে বসে আছেন। এ অবস্থায় আমরা যদি তাকে নিয়ে না যাই, তাহলে
    তিনি অত্যন্ত কষ্ট পাবেন। তাই আমাদের ওপর আপনি অনুগ্রহ করুন। প্রয়োজনে তার বদলে
    আমাদের যে কাউকে আপনি দাস হিসেবে রেখে দিন।<br /><br />قالَ مَعَادُ اللهِ أن
    تأخذ إِلَّا مَن وَجَدْنَا مَتَاعَنَا عِندَه إِلا إِذا لَّعَالِمُونَ<br /><br />*ইউসুফ
    বললেন&mdash;যার কাছে আমাদের মাল পেয়েছি, তাকে ছাড়া অন্যকে রাখার অপরাধ হতে
    আমরা আল্লাহর নিকট আশ্রয় প্রার্থনা করছি। এরূপ করলে আমরা অবশ্যই সীমালঙ্ঘনকারী
    হব।' (সূরা ইউসুফ : ৭৯)<br /><br />অর্থাৎ, যাকে ইচ্ছা তাকে দাস হিসেবে রেখে
    দেওয়ার ক্ষমতা আমাদের নেই। যার কাছে আমরা চুরির মাল পেয়েছি, কেবল তাকেই আমরা
    বন্দি করে রাখতে পারি। দোষীর বদলে নির্দোষ কাউকে আটক করলে আমরা আল্লাহর কাছে
    নিশ্চিত জালিম হয়ে যাব। আর এমন গর্হিত কাজ করা থেকে আমরা আল্লাহর কাছে আশ্রয়
    চাই।<br /><br />فلما اسْتَيْأَسُوا مِنْهُ خَلَصُوا نَجِيا -<br /><br />&ldquo;তারা
    তার নিকট থেকে সম্পূর্ণ নিরাশ হলে নির্জনে গিয়ে পরামর্শ করতে লাগল।' (সূরা ইউসুফ
    : ৮০)<br /><br />অর্থাৎ, বিন ইয়ামিনকে যেকোনো মূল্যে ছাড়ানোর জন্য তারা
    প্রস্তুত ছিল। কিন্তু তাদের হাজারো চেষ্টাও ব্যর্থ হলে তারা বুঝতে পারল, রাজা
    কোনোভাবেই বিন ইয়ামিনকে ছাড়বেন না। ফলে তারা নিরাশ হয়ে পড়ল এবং পরবর্তী
    করণীয় সম্পর্কে পরামর্শ করতে লাগল ।<br /><br />قَالَ كَبِيرُهُمْ أَلَمْ
    تَعْلَمُوا أَنَّ أَبَاكُمْ قَدْ أَخَذَ عَلَيْكُمْ مَوْثِقًا مِّنَ اللَّهِ
    وَمِنْ قَبْلُ مَا فَرَّطْتُمْ فِي يُوْسُفَ فَلَنْ أَبْرَحَ الْأَرْضَ حَتَّى
    يَأْذَنَ لِي أَي أَوْ يَحْكُمَ اللَّه لِي وَهُوَ خَيْرُ الْحَاكِمِينَ<br /><br />&lsquo;তাদের
    মধ্যে যে বয়োজ্যেষ্ঠ ছিল, সে বলল, তোমরা কি জানো না তোমাদের পিতা তোমাদের থেকে
    আল্লাহর নামে অঙ্গীকার নিয়েছেন! আর পূর্বেও তোমরা ইউসুফের ব্যাপারে অন্যায়
    করেছিলে। সুতরাং আমি কিছুতেই এ দেশ ত্যাগ করব না, যতক্ষণ না আমার পিতা আমাকে
    অনুমতি দেন কিংবা আল্লাহ আমার জন্য কোনো ব্যবস্থা করেন এবং তিনিই শ্রেষ্ঠ
    বিচারক।' (সূরা ইউসুফ : ৮০)<br /><br />বড়ো ভাই বলল, তোমরা তো নিশ্চয়ই জানো,
    বিন ইয়ামিনকে ফিরিয়ে নেওয়ার ব্যাপারে বাবা তোমাদের থেকে আল্লাহর নামে অঙ্গীকার
    নিয়েছেন। কিন্তু এখন আমরা এমন এক লজ্জাকর ঘটনার শিকার, যার ফলে আমরা বিন
    ইয়ামিনকে সুরক্ষা দিতে ব্যর্থ হয়েছি। ইতঃপূর্বে তার বড়ো ভাই ইউসুফের সাথেও
    আমরা অত্যন্ত মন্দ আচরণ করেছি। যে কারণে বাবা আগে থেকেই আমাদের ওপর অসন্তুষ্ট।
    এখন বিন ইয়ামিনকে ছাড়া গেলে আমি কোনোভাবেই বাবাকে মুখ দেখাতে পারব না!<br /><br />আর
    কাফেলাও তো আমাদের জন্য বসে থাকবে না। তারা শীঘ্রই কানআনের উদ্দেশে রওনা হবে।
    অতএব, তোমরাও কাফেলার সাথে চলে যাও। আমি একা এখানেই থেকে যাব। তবে বাবা যদি আমাকে
    বাড়ি ফেরার অনুমতি দেন, তাহলে নিশ্চয় ফিরে যাব। অথবা কোনো কৌশলে আমি যদি বিন
    ইয়ামিনকে আজিজে মিশরের কাছ থেকে ছাড়িয়ে আনতে পারি, তাহলেও বাড়ি ফিরে যাব।
    অন্যথায় আমি এখানেই থেকে যাব।<br /><br />ارْجِعُوْا إِلَى أَبِيْكُمْ فَقُولُوا
    يَا أَبَانَا إِنَّ ابْنَكَ سَرَقَ وَمَا شَهِدْنَا إِلَّا بِمَا عَلِمْنَا وَمَا
    كُنَّا لِلْغَيْبِ حَافِظِينَ<br /><br />"তোমরা তোমাদের পিতার নিকট ফিরে যাও এবং
    বলো, হে আমাদের পিতা! আপনার পুত্র চুরি করেছে। আমরা যা জানি, তারই প্রত্যক্ষ
    বিবরণ দিলাম। আর অদৃশ্যের ব্যাপারে আমরা অবহিত ছিলাম না।' (সূরা ইউসুফ : ৮১)<br /><br />অর্থাৎ,
    হে আমার ভাইয়েরা! তোমরা কাফেলার সাথে ফিরে যাও এবং আব্বাকে গিয়ে বলো, আপনার
    ছেলে চুরি করেছে। আমরা এ ঘটনার প্রত্যক্ষদর্শী। আমাদের সামনেই তার খাদ্যশস্যের
    বোঝা থেকে চুরিকৃত বস্ত্র বের করা হয়েছে।<br /><br />আর বিন ইয়ামিনকে ফিরিয়ে
    আনার ব্যাপারে আমরা আপনার সঙ্গে যে অঙ্গীকার করেছিলাম, তা আমাদের বাহ্যিক জ্ঞানের
    ওপর ভিত্তি করে করেছিলাম। কিন্তু সে যে চুরি করে গ্রেফতার হবে, তা তো আমাদের জানা
    ছিল না।<br /><br />তাকে তো আমরা যথাসাধ্য হেফাজত করেছি, যাতে সে কোনো অনুচিত কাজ
    করে বিপদে না পড়ে। আর আমাদের এ চেষ্টা ছিল বাহ্যিক অবস্থার ওপর সীমাবদ্ধ। কিন্তু
    আমাদের দৃষ্টির আড়ালে ও অজ্ঞাতে সে যে এমন এক কাজ করে বসবে, তা তো আমাদের জানা
    ছিল না।<br /><br />وَاسْأَلِ الْقَرْيَةَ الَّتِي كُنَا فِيهَا وَالْعِيْرَ
    الَّتِي أَقْبَلْنَا فِيهَا وَإِنَّا لَصَادِقُونَ<br /><br />*আমরা যে জনপদে
    ছিলাম, তার বাসিন্দাদের জিজ্ঞেস করুন আর যে কাফেলার সঙ্গে আমরা এসেছি তাদেরও,
    আমরা অবশ্যই সত্যবাদী।' (সূরা ইউসুফ : ৮২)<br /><br />অর্থাৎ, ভাইয়েরা জানতেন,
    ইউসুফের ঘটনার পর বিন ইয়ামিনের চুরির ঘটনা বাবা কোনোভাবেই বিশ্বাস করবেন না। তাই
    নিজেদের কথাকে বিশ্বাস করানোর জন্য তারা অধিক জোর দিয়ে বলল, আপনি যদি আমাদের<br /><br /><br />কথা
    বিশ্বাস না করেন, তাহলে মিশরে লোক পাঠিয়ে ঘটনার সত্যতা যাচাই করুন। আমরা যে
    কাফেলার সাথে মিশর থেকে এসেছি, আপনি চাইলে তাদেরও জিজ্ঞেস করতে পারেন। তারা তো
    আমাদের সাথেই আছে। আমরা যা বলছি, তা-ই সত্য। এতে মিথ্যার লেশমাত্র নেই।<br /><br />قال
    بَلْ سَوَّلَتْ لَكُمْ أَنْفُسُكُمْ أَمْرًا فَصَبْرٌ جَمِيلٌ عَلَى اللَّهُ أَنْ
    يَأْتِيَنِي بِهِمْ جَمِيعًا إِنَّهُ هُوَ الْعَلِيْمُ الْحَكِيمُ -
</p>
<p>
    "ইয়াকুব বললেন&mdash;বরং তোমাদের মন তোমাদের জন্য একটি কাহিনি সাজিয়ে দিয়েছে।
    অতএব, ধৈর্যধারণই শ্রেয়। হয়তো আল্লাহ তাদের সবাইকে একত্রে আমার কাছে এনে দেবেন।
    নিশ্চয়ই তিনি সর্বজ্ঞ, প্রজ্ঞাময়।' (সূরা ইউসুফ : ৮৩)
</p>
<p>
    ইয়াকুব (আ.) প্রকৃত ঘটনা সম্পর্কে অবগত ছিলেন না। আর আল্লাহও ওহির মাধ্যমে তাঁকে
    তা জানিয়ে দেননি। তাই তিনি মনে করেছিলেন- আমার ছেলেরা ইউসুফের ব্যাপারে যেমন
    মনগড়া কাহিনি সাজিয়ে এসেছিল, বিন ইয়ামিনের ব্যাপারেও তারা তা-ই করেছে। যদিও
    বিন ইয়ামিনের ব্যাপারে ছেলেরা সামান্য মিথ্যা কথাও বলেনি।<br /><br />নবি হিসেবে
    এমন পরিস্থিতিতে সবরের কোনো বিকল্প নেই। তাই এ অবস্থায় ইয়াকুব (আ.) ধৈর্যধারণ
    এবং সে বাক্যই উচ্চারণ করলেন, যা করেছিলেন ইউসুফের ব্যাপারে 'আমার জন্য সবর করাই
    উত্তম।' তিনি আরও বললেন- 'আমি আশা করছি, আল্লাহ ইউসুফ, বিন ইয়ামিন এবং যে ছেলে
    মিশরে থেকে গিয়েছিল, তাদের সবাইকে একত্রে আমার কাছে ফিরিয়ে দেবেন।<br />
</p>
<div class="bg">
    <strong>মুমিনের বৈশিষ্ট্য : ধৈর্য ও আল্লাহর আদেশ পালন</strong>
    <br />একজন সত্যিকার মুমিন সবচেয়ে ধৈর্যশীল হয়। তারা কখনো ধৈর্যচ্যুত হয় না। এ ছাড়াও
    মানুষের দুটি অবস্থা হয়, আরাম ও স্বস্তি এবং কষ্ট ও অস্বস্তি। আরাম ও স্বস্তির
    সময় আল্লাহর কৃতজ্ঞতা জ্ঞাপন এবং কষ্ট ও | অস্বস্তির সময় ধৈর্যধারণ ও আল্লাহর
    নিকট সাহায্য কামনার তাগিদ দেওয়া হয়েছে।<br /><br />ধৈর্য দুই প্রকারের। প্রথম
    হলো- হারাম ও পাপ কাজ ত্যাগ করা। তা থেকে দূরে থাকার ওপর এবং লোভনীয় অবৈধ জিনিস
    বর্জন, সাময়িক সুখ ত্যাগ করার ওপর ধৈর্যধারণ করা। দ্বিতীয় হলো- আল্লাহর
    নির্দেশাবলি পালন করতে গিয়ে যে কষ্টের সম্মুখীন হতে হয়, তা সংযমের সাথে সহ্য
    করা। কেউ কেউ সবর ও ধৈর্যের ব্যাখ্যা এভাবে করেছেন- আল্লাহর পছন্দনীয় কর্মসমূহ
    সম্পাদন করা; তাতে দেহ ও আত্মায় যতই কষ্ট অনুভব হোক না কেন। আর আল্লাহর
    অপছন্দনীয় কর্মসমূহ থেকে দূরে থাকা; তাতে প্রবৃত্তি ও কামনা যতই আকৃষ্ট করুক না
    কেন। (তাফসিরে ইবনে কাসির) এ প্রসঙ্গে আল্লাহ তায়ালা বলেন-<br /><br />إِنَّ
    اللَّهَ مَعَ الصَّابِرِينَ<br /><br />&ldquo;নিশ্চয়ই আল্লাহ ধৈর্যশীলদের সঙ্গে
    আছেন।' (সূরা বাকারা : ১৫৩)<br /><br />আমরা ইয়াকুব (আ.)-এর ঘটনায় দেখেছি, একের
    পর এক বিপদ আসছে, আর তিনি সবরের পরাকাষ্ঠা দেখিয়ে বলছেন-<br /><br />'সুতরাং
    আমার পক্ষে পূর্ণ ধৈর্যই শ্রেয়।' (সূরা ইউসুফ : ১৮)<br /><br />সুতরাং ধৈর্য
    মুমিনের সবচেয়ে বড়ো হাতিয়ার। যেকোনো পরিস্থিতিতে মুমিন কখনো ধৈর্যচ্যুত হয়
    না।
</div>
<p>
    <br />والول عَلهُمْ وَقَال يا
    أسفى على يُوسُفَ وَابْيَضَتْ عَيْنَاهُ مِنَ الْعانِ فَهُوَ<br /><br />&ldquo;তিনি
    তাদের থেকে মুখ ফিরিয়ে নিলেন আর বললেন, ইউসুফের জন্য বড়োই পরিতাপ। শোকে-দুঃখে
    তাঁর দু-চোখ সাদা হয়ে গিয়েছিল আর তিনি অস্ফুট মনস্তাপে ভুগছিলেন।' (সূরা ইউসুফ
    : ৮৪)<br /><br />এতদিন বিন ইয়ামিনকে আগলে রেখে ইউসুফের কষ্ট ভুলে ছিলেন ইয়াকুব
    (আ.)। এবার বিন ইয়ামিনকেও হারিয়ে তাঁর মনে ইউসুফের কষ্ট নতুন করে জেগে উঠল।
    তিনি দুঃখ-শোকে নীরব-নিস্তব্ধ হয়ে গেলেন। কারও সাথে কথা বলতেন না। শোকও প্রকাশ
    করতেন না কারও কাছে।<br /><br />কেবল আল্লাহর কাছে ফরিয়াদ করে বলতেন, ইউসুফের
    জন্য বড়োই পরিতাপ। কাঁদতে কাঁদতে তাঁর চোখ অন্ধ হয়ে গিয়েছিল। মুফাসসিরগণের
    মতে, ইয়াকুব (আ.) এমন দুঃখ-কষ্টে দীর্ঘ ছয় বছর দিনাতিপাত করেছিলেন।<br /><br />قَالُوا
    تَاللَّهِ تَفْتَأْ تَذْكُرُ يُوْسُفَ حَتَّى تَكُونَ حَرَضًا أَوْ تَكُونَ مِنَ
    الْهَالِكِيْنَ <br /><br /><br />&ldquo;তারা বলল, আল্লাহর শপথ! আপনি তো ইউসুফকে
    স্মরণ করতে করতে মুমূর্ষ হবেন কিংবা মৃত্যুবরণ করবেন।' (সূরা ইউসুফ : ৮৫)<br /><br />অর্থাৎ,
    ছেলেরা ইয়াকুব (আ.)-এর এমন অভিযোগহীন সবর দেখে বলতে লাগল, আল্লাহর কসম! আপনি সব
    সময় যেভাবে ইউসুফের কথা স্মরণ করে দুঃখ পাচ্ছেন, তাতে তো আপনি নিশ্চিত অসুস্থ
    হয়ে পড়বেন কিংবা মারা যাবেন।<br /><br />এ ছাড়াও দুঃখ পাওয়ার পর যতদিন যায়,
    মানুষ দুঃখ-কষ্ট তত ভুলে যায়। কিন্তু আপনি তো দেখছি উলটো। যতদিন যাচ্ছে, আপনার
    দুঃখ-কষ্ট যেন তত সতেজ হচ্ছে।<br /><br />قَالَ إِنَّمَا أَشْكُو بَنِي وَحُزْنِي
    إِلَى اللَّهِ وَأَعْلَمُ مِنَ اللَّهِ مَا لَا تَعْلَمُونَ<br /><br />&lsquo;ইয়াকুব
    বললেন&mdash;আমি আমার দুঃখ-বেদনা আল্লাহর কাছেই নিবেদন করছি। আর আমি আল্লাহর নিকট
    থেকে যা জানি তোমরা তা জানো না।' (সূরা ইউসুফ : ৮৬)<br /><br />অর্থাৎ, আমি আমার
    দুঃখ-কষ্টের কথা তোমাদের কাছে না বললেও আল্লাহর কাছে ঠিকই বলছি। তোমরা আমাকে এ
    অবস্থায় থাকতে দাও। আর জেনে রেখো, আমার এ স্মরণ বৃথা যাবে না। আমি আল্লাহর কাছ
    থেকে এমন কিছু জানি, যা তোমরা জানো না।<br /><br />আল্লাহ তায়ালা নবিদের কাছে
    যদি সরাসরি ওহি নাও পাঠান, তবুও তাদের অন্তঃকরণে এমন ইলহাম ঢেলে দেন, যার মাধ্যমে
    তাঁরা সত্য-মিথ্যার পার্থক্য করতে পারেন। এরপর ইয়াকুব (আ.) সন্তানদের উদ্দেশে
    বললেন-<br /><br />يَا بَنِيَّ اذْهَبُوا فَتَحَسَّسُوا مِنْ يُوْسُفَ وَآخِيْهِ
    وَلَا تَيْأَسُوا مِنْ زَوْحِ اللَّهِ إِنَّهُ لَا يَيْأَسُ مِنْ زَوْحِ اللَّهِ
    إِلَّا الْقَوْمُ الْكَافِرُوْنَ<br /><br /><br />'হে আমার ছেলেরা! তোমরা যাও,
    গিয়ে ইউসুফ আর তাঁর ভাইয়ের খোঁজখবর নাও। আল্লাহর রহমত থেকে নিরাশ হয়ো না।
    কেননা, কাফির সম্প্রদায় ছাড়া আল্লাহর রহমত থেকে কেউ নিরাশ হয় না। (সুরা ইউসুফ:
    ৮৭)<br /><br />ইউসুফ (আ.)-এর ভাইয়েরা দ্বিতীয়বার মিশর থেকে যে খাদ্যশস্য নিয়ে
    এসেছিল, তাও একসময় ফুরিয়ে এলো। তাই ইয়াকুব (আ.) ছেলেদের নির্দেশ দিয়ে
    বললেন&mdash;তোমরা কানআন থেকে মিশরগামী কোনো কাফেলার সঙ্গী হয়ে আবার মিশর যাও।
    সেখান থেকে খাদ্যশস্য নিয়ে এসো। আর মিশরে গিয়ে এবার তোমরা অবশ্যই ইউসুফ ও বিন
    ইয়ামিনকে খুঁজবে। তাদের খুঁজে পাওয়ার ব্যাপারে নিরাশ হবে না। কারণ, কাফির ছাড়া
    কেউ আল্লাহর রহমত থেকে নিরাশ হয় না।<br /><br />ইতঃপূর্বে ছেলেরা মিশরে যাওয়ার
    সময় ইয়াকুব (আ.) ছেলেদের এমন কোনো নির্দেশ দেননি। তাঁর নির্দেশ না দেওয়াটা ছিল
    তাকদিরের ব্যাপার। যেহেতু পূর্বে তাঁদের খুঁজে পাওয়ার ব্যাপারটি তাকদিরে
    লিপিবদ্ধ ছিল না। এবার তাঁদের মিলনের মুহূর্ত ঘনিয়ে এসেছিল। তাই আল্লাহ তায়ালা
    ইয়াকুব (আ.)-এর মনে উপযুক্ত তদবিরও জাগিয়ে দেন।<br /><br />কোনো কোনো
    মুফাসসিরের মতে, ছেলেরা মিশর থেকে ফিরে ইয়াকুৰ (আ.)-এর কাছে আজিজে মিশরের
    গুণাগুণ বর্ণনা করেছিল, যা শুনে তিনি ভেবেছিলেন&ndash;হয়তো এই আজিজে মিশর ইউসুফই
    হবেন। তাই সবাইকে তিনি মিশরেই খুঁজতে বলেছিলেন। এ ছাড়া বাহ্যত মিশরে তো কেবল
    বড়ো ছেলে ও বিন ইয়ামিনের থাকার ব্যাপারটি ইয়াকুব (আ.) নিশ্চিত জানতেন ।
    ইউসুফের থাকার ব্যাপারটি নিশ্চিত জানতেন না।<br />
</p>
<div class="bg">
    <strong>আশাবাদী হওয়া</strong>
    <br />একজন মুমিন সব সময় আশাবাদী হয়। সে কখনো হতাশ ও নিরাশ হয় না। সব সময় আল্লাহর ওপর ভরসা করে।
    সাময়িক বিপদে তার অন্তর বিদীর্ণ হয় বটে, কিন্তু তাতে সে কখনো বুক চাপড়ায় না।
    আর্তনাদ করে | সবাইকে জানিয়ে দেয় না। সে বিশ্বাস করে মুশকিল যেহেতু এসেছে, এর
    আসানও আসবে মহান রবের পক্ষ থেকে। এই প্রত্যাশা নিয়ে সে কাজে লেগে পড়ে।<br /><br />আমরা
    আমাদের বাস্তব জীবনে এমন অনেক মুহূর্ত অতিক্রম করি, যেখানে। হতাশা ও নিরাশার অনেক
    উপকরণ থাকে। ফলে নিরাশা আমাদের গ্রাস করতে চায়। ভেঙে চুরমার করে ফেলতে চায়।
    সূরা ইউসুফে আমরা দেখি, জীবনের পড়ন্ত বেলায় এসেও ইয়াকুব (আ.) হাল ছেড়ে দেননি।
    হতাশ হননি; বরং আশাবাদী হয়ে বলেছেন-<br /><br />'হে আমার ছেলেরা! তোমরা যাও,
    গিয়ে ইউসুফ আর তাঁর ভাইয়ের খোঁজখবর নাও। আল্লাহর রহমত থেকে নিরাশ হয়ো না।
    কেননা, কাফির সম্প্রদায় ছাড়া আল্লাহর রহমত থেকে কেউ নিরাশ হয় না।' (সূরা ইউসুফ
    : ৮৭)<br /><br />একেবারে শেষ মুহূর্তে এসেও ইয়াকুব (আ.) নিরাশ হননি। আশাবাদী মন
    নিয়ে বলেছেন&mdash;<br /><br />عَسَى اللَّهُ أَنْ يَأْتِيَنِي بِهِمْ جَمِيعًا
    إِنَّهُ هُوَ الْعَلِيمُ الْحَكِيمُ -<br /><br />'হয়তো আল্লাহ তাদের সবাইকে
    একত্রে আমার কাছে এনে দেবেন। নিশ্চয়ই তিনি সর্বজ্ঞ, প্রজ্ঞাময়।' (সূরা ইউসুফ :
    ৮৩) তিনি যেমনটা আশা করেছিলেন, বাস্তবে ঘটেছিলও তা-ই। সুতরাং মুমিন কখনো নিরাশ
    হয় না। এটাও আমরা সূরা ইউসুফ থেকে শিখতে পারি।
</div>
<p>
    <br />فَلَمَّا دَخَلُوا عَلَيْهِ قَالُوْا يَا أَيُّهَا
    الْعَزِيزُ مَسَّنَا وَأَهْلَنَا الضُّرُّ وَجِئْنَا بِبِضَاعَةٍ مُرْجَاةٍ
    فَأَوْفِ لَنَا الْكَيْلَ وَتَصَدَّقُ عَلَيْنَا إِنَّ اللَّهَ يَجْزِي
    الْمُتَصَدِقِينَ<br /><br />"তারা ইউসুফের দরবারে উপস্থিত হয়ে বলল, হে আজিজ!
    আমাদের ও আমাদের পরিবারবর্গকে বিপদ ঘিরে ধরেছে আর আমরা স্বল্প পুঁজি নিয়ে এসেছি।
    আপনি আমাদের পূর্ণ ওজনে শস্য দিন আর আমাদের দান-খয়রাত করুন। আল্লাহ দানশীলদের
    পুরস্কৃত করেন।' (সূরা ইউসুফ : ৮৮)<br /><br />অর্থাৎ, ইউসুফ (আ.)-এর ভাইয়েরা
    বাবার নির্দেশে মিশরে এসে আজিজে মিশরের সাথে সাক্ষাৎ করল। তারা অত্যন্ত কাতর ও
    বিনীতভাবে তাঁর কাছে নিজেদের দারিদ্র্য ও অভাব প্রকাশ করে বলল, আমরা আমাদের
    পরিবার নিয়ে খুব অভাব-অনটনে দিন কাটাচ্ছি। এখন খাদ্যশস্য কেনার জন্য আমাদের কাছে
    উপযুক্ত মূল্যও নেই। তাই খাদ্যের মূল্য হিসেবে অকেজো কিছু জিনিস নিয়ে আমরা এসেছি
    । আপনি নিজের মাহাত্ম্যের গুণে আমাদের থেকে এসবই গ্রহণ করুন এবং উত্তম মূল্যের
    বিনিময়ে যে খাদ্য দেওয়া হয়, আমাদের তা-ই প্রদান করুন।<br /><br />অবশ্য উত্তম
    মূল্যের বিনিময়ে যে খাদ্য দেওয়া হয়, তা পাওয়ার কোনো অধিকার আমাদের নেই। আপনি
    নিজ অনুগ্রহে সাদাকা হিসেবেই তা আমাদের দান করুন। কারণ, আল্লাহ দানকারীদের
    পুরস্কৃত করেন।<br /><br />আয়াতে &lsquo;তাসাদ্দাক' শব্দ দ্বারা কী বোঝানো
    হয়েছে, তা নিয়ে বেশ কয়েকটি অভিমত রয়েছে। আল্লামা ইবনে কাসিরের মতে,
    &ldquo;তাসাদ্দাক" শব্দ দ্বারা সরাসরি দানকেই বোঝানো হয়েছে। কারণ, নবি (সা.)
    একটি হাদিসে বলেছেন, অন্য নবিদের ওপর সাদাকা গ্রহণ হারাম ছিল না।<br /><br />আল্লামা
    কুরতুবির মতে, 'তাসাদ্দাক' বলে সরাসরি দানকে বোঝানো হয়নি। কারণ, তারা বিনামূল্যে
    খাদ্য চাননি। তারা বরং কেনাবেচায় সুযোগ-সুবিধা ও মূল্যছাড়কে সাদাকা শব্দ দ্বারা
    ব্যক্ত করেছিলেন।<br /><br />قَالَ هَلْ عَلِمْتُمْ مَّا فَعَلْتُمْ بِيُوْسُفَ
    وَآخِيْهِ إِذْ أَنْتُمْ جَاهِلُونَ<br /><br />সে বলল, তোমরা কি জানো, তোমরা
    ইউসুফ ও তাঁর ভাইয়ের সঙ্গে কেমন ব্যবহার করেছিলে, যখন তোমরা ছিলে অজ্ঞ?' (সূরা
    ইউসুফ : ৮৮)<br /><br />ইউসুফ (আ.) ভাইদের থেকে অভাব, অনাহার, দুঃখ, কষ্টের
    অভিযোগ ও কাকুতি-মিনতি শুনে নিজেকে আর ধরে রাখতে পারলেন না। তাঁর দু-চোখ বেয়ে
    অশ্রুধারা বইতে লাগল। ভাইয়েরা বুঝতে পারল না, আজিজে মিশর আমাদের খাদ্যসংকটের কথা
    শুনে কেন কাঁদছেন?<br /><br />ইউসুফ (আ.)-এর ওপর নিজের পরিচয় প্রকাশের ব্যাপারে
    আল্লাহর পক্ষ থেকে যে বিধিনিষেধ ছিল, এবার আল্লাহ তা উঠিয়ে নিলেন। আর ইউসুফ
    (আ.)-ও তাদের কাছে নিজের রহস্য প্রকাশ করে দিলেন। পরিচয়ের ভূমিকা হিসেবে তিনি
    তাদের জিজ্ঞেস করলেন-ইউসুফ ও তাঁর ভাইয়ের সাথে তোমরা কী আচরণ করেছিলে তা কি
    তোমাদের মনে আছে?<br /><br />قَالُوا إِنَّكَ لَأَنْتَ يُوسُفُ -<br /><br />&ldquo;তারা
    বলল, তাহলে তুমিই কি ইউসুফ?' (সূরা ইউসুফ : ১০)<br /><br />আজিজে মিশরের প্রশ্ন
    শুনে তারা যেন আকাশ থেকে পড়ল। তারা ভেবে কুল পেল না, আজিজে মিশরের সাথে ইউসুফের
    সম্পর্ক কী? ইউসুফের ঘটনা তো আমরা ছাড়া দুনিয়ার কেউ জানে না, তাহলে তিনি তা
    জানেন কী করে? আজিজে মিশরই ইউসুফ নয় তো? তারা বালক ইউসুফের চেহারাকে বয়স্ক
    আজিজে মিশরের চেহারার সাথে মিলিয়ে দেখল কল্পনার চোখে। মনে হলো&mdash;ইউসুফ বড়ো
    হলে তাঁকে তো এমনই দেখা যেত। তবুও তারা নিশ্চিত হওয়ার জন্য জিজ্ঞেস করল, তাহলে
    তুমিই কি ইউসুফ ?<br /><br />قَالَ أَنَا يُوسُفُ وَهُذَا أَخِي قَدْ مَنَ اللهُ
    عَلَيْنَا إِنَّهُ مَنْ يَتَّقِ وَيَصْبِرْ فَإِنَّ اللَّهَ لَا يُضِيعُ أَجْرَ
    الْمُحْسِنِينَ<br /><br />&ldquo;তিনি বললেন&mdash;আমিই ইউসুফ। আর এ হলো আমার
    ভাই। আল্লাহ আমাদের প্রতি অনুগ্রহ করেছেন। যে ব্যক্তি তাকওয়া অবলম্বন করে এবং
    ধৈর্যধারণ করে, এমন সৎকর্মশীলদের কর্মফল আল্লাহ কখনো বিনষ্ট করেন না।' (সূরা
    ইউসুফ : ৯০)<br /><br />অর্থাৎ, ইউসুফ (আ.) বিন ইয়ামিনকে ডেকে আনলেন। একসাথে দুই
    ভাই দাঁড়ালেন এবং বললেন, হ্যাঁ, আমিই ইউসুফ। আর এই বিন ইয়ামিন হচ্ছে আমার ভাই।
    এরপর তিনি আল্লাহর অনুগ্রহ ও কৃপার কথা উল্লেখ করে ধৈর্যশীলদের শুভ পরিণামের কথা
    বর্ণনা করলেন।<br /><br />তিনি বললেন&mdash;বিপদমুক্ত করে কর্তৃত্ব প্রদানের
    মাধ্যমে আল্লাহ আমাদের ওপর বিরাট অনুগ্রহ করেছেন। আমাদের কষ্টকে সুখে, বিচ্ছেদকে
    মিলনে আর দারিদ্র্যকে প্রাচুর্যে রূপান্তরিত করেছেন। নিশ্চয়ই যারা গুনাহ থেকে
    বেঁচে থাকে এবং বিপদে সবর করে, আল্লাহ তাদের প্রতিদান নষ্ট করেন না কখনোই ।<br /><br />এ
    থেকে জানা যায়, গুনাহ থেকে বিরত থাকা এবং বিপদে সবর করা&mdash;এ দুটি জিনিস
    মানুষকে বিপদমুক্ত রাখে। কুরআনুল কারিমের অনেক জায়গায় এ দুটি বিষয়কে সাফল্য ও
    কামিয়াবির মূলমন্ত্র বলে আখ্যা দেওয়া হয়েছে।<br /><br />এরপর আল্লাহ তায়ালা
    বলেন-<br /><br />قَالُوا تَاللهِ لَقَدْ فَرَكَ اللهُ عَلَيْنَا وَإِن كُنَّا
    لَخَاطِئِينَ -<br /><br />তারা বলল, আল্লাহর কসম! আল্লাহ তোমাকে আমাদের ওপর
    মর্যাদা দিয়েছেন। আর আমরাই ছিলাম আসলে অপরাধী।' (সূরা ইউসুফ : ৯১)<br /><br />ইউসুফের
    ভাইয়েরা অনুতপ্ত হয়ে তাঁকে জড়িয়ে ধরে কাঁদতে শুরু করল। তারা বলল, আমরা ভুল
    করেছি, অন্যায় ও অপরাধ করেছি। করেছি জুলুমও; কিন্তু আমরা তোমাকে ছোটো করতে
    পারিনি। আমরা তোমাকে নিঃশেষ করতে চেয়েছিলাম, কিন্তু আল্লাহ তোমাকে মিশরের
    রাজপ্রাসাদে এনে স্থান দিয়েছেন। করেছেন অঢেল ক্ষমতার অধিকারী। তুমি চাইলে আমাদের
    এখন যেকোনো শাস্তির মুখোমুখি করতে পারো।<br /><br />لَا تَشْرِيْبَ عَلَيْكُمُ
    الْيَوْمَ يَغْفِرُ اللَّهُ لَكُمْ وَهُوَ أَرْحَمُ الرَّاحِمِينَ<br />قالَ<br /><br />&ldquo;ইউসুফ
    বললেন-আজ তোমাদের বিরুদ্ধে আমার কোনো অভিযোগ নেই । আল্লাহ তোমাদের ক্ষমা করুন।
    তিনি হলেন সর্বশ্রেষ্ঠ দয়ালু।&rdquo; (সূরা ইউসুফ : ৯২)<br /><br />ভাইয়েরা
    লজ্জিত ও অনুতপ্ত হলে ইউসুফ (আ.) নবিসুলভ গাম্ভীর্যের সাথে বললেন- আজ আমার কোনো
    প্রতিশোধ নেওয়ার ইচ্ছে তো দূরের কথা, তোমাদের বিরুদ্ধে আমার কোনো অভিযোগই নেই।
    তোমাদের ক্ষমা করে দিলাম। ৮ম হিজরিতে মক্কা বিজয়ের দিন রাসূলুল্লাহ (সা.)-ও
    মক্কার কুরাইশ বংশের নেতাদের; যারা তাঁর রক্তপিয়াসী ছিল এবং তাঁকে জন্মভূমি থেকে
    হিজরত করতে বাধ্য করেছিল, ইউসুফ (আ.) উচ্চারিত অনুরূপ শব্দগুলো বলে তাদের ক্ষমা
    করে দিয়েছিলেন।<br /><br />এ হচ্ছে মানব চরিত্রের উচ্চতর স্তর। তিনি অত্যাচারীকে
    শুধু ক্ষমাই করেননি; বরং এ কথাও জানিয়েছেন, তোমাদের কোনো তিরস্কার করা হবে না।
    সাথে সাথে এ দুআও করেছেন, আল্লাহ তোমাদের ক্ষমা করুন। তিনি তো দয়ালুদের মধ্যে
    সর্বশ্রেষ্ঠ দয়ালু। <br /><br />إِذْهَبُوا بِقَبِيْمِن هَذَا فَأَلْقُوْهُ
    عَلَى وَجْهِ أَبِي يَأْتِ بَصِيرًا وَأُتُونِي بِأَهْلِكُم أَجْمَعِينَ<br /><br /><br />"তোমরা
    আমার এ জামাটি নিয়ে যাও, আর তা আমার বাবার মুখমণ্ডলে রাখো। তিনি দৃষ্টিশক্তি
    ফিরে পাবেন। আর তোমাদের 1 পরিবারের সবাইকে আমার কাছে নিয়ে এসো।' (সূরা ইউসুফ:
    ৯৩)<br /><br />একপর্যায়ে ভাইয়েরা ইউসুফ (আ.)-কে জানাল, আমাদের বাবা তোমার শোকে
    কাঁদতে কাঁদতে অন্ধ হয়ে গিয়েছে।<br /><br />ইউসুফ জবাবে বললেন&mdash;আল্লাহ
    তায়ালা এতদিন আমাকে তোমাদের সাথে যোগাযোগের অনুমতি দেননি। তাই তোমাদের বিচ্ছেদ
    কষ্টে আমার কলিজা দগ্ধ হলেও তোমাদের কাছে নিজের পরিচয় দিতে পারিনি। আমাকে
    ধৈর্যধারণ করতে হয়েছে।<br /><br />এখন আল্লাহ আমাকে অনুমতি দিয়েছেন। আমার বাবা
    আমাকে না পেয়ে, বিন ইয়ামিনকে হারিয়ে ধৈর্যের যে পরাকাষ্ঠা দেখিয়েছেন, আল্লাহ
    তায়ালা তা কবুল করেছেন। তোমরা যাও, আমার এ জামা বাবার চোখে লাগালে বাবা
    দৃষ্টিশক্তি ফিরে পাবেন। এরপর তোমরা সবাইকে নিয়ে মিশর চলে এসো। এখানে আমরা সবাই
    একসাথে থাকব।<br /><br />এক বর্ণনামতে, ইউসুফ (আ.) ইয়াকুব (আ.)-এর জন্য যে
    জামাটি পাঠিয়েছিলেন, তা ছিল নবুয়তের জামা। এ জামা বংশপরম্পরায় তিনি দাদা ইসহাক
    (আ.)-এর থেকে পেয়েছিলেন।<br /><br />তিনটি জামার কথা<br /><br />সূরা ইউসুফে
    তিনটি জামার কথা উল্লেখ আছে। ১. ইউসুফের যে জামাটি ভাইয়েরা রক্ত মাখিয়ে বাবার
    কাছে নিয়ে এসেছিল। ২. ইউসুফের যে জামার পেছন ধরে টান দিয়ে জুলাইখা তা ছিঁড়ে
    ফেলেছিল। ৩. ইউসুফ (আ.) যে জামা মিশর থেকে উপহার হিসেবে বাবার কাছে পাঠিয়েছিলেন,
    যা চোখে লাগিয়ে তিনি দৃষ্টিশক্তি ফিরে পান।<br /><br />ভেবে দেখুন&mdash;একই
    জামা স্থান, কাল ও পাত্রভেদে ভিন্ন ভিন্ন কাজে ব্যবহৃত হচ্ছে। একবার সেটা ফেইক
    সার্টিফিকেট হিসেবে ব্যবহার করতে চেয়েছিল তাঁর ভাইয়েরা। দ্বিতীয়বার তা প্রমাণ
    হয়েছিল ইউসুফের নির্দোষিতার। সবশেষে । এই জামা হয়ে উঠেছিল ইয়াকুব (আ.)-এর
    দৃষ্টিশক্তি ফিরে পাওয়ার কারণ। একই জিনিস স্থান, কাল ও পাত্রভেদে কীভাবে ভিন্ন
    ভিন্ন কাজে ব্যবহার। করা যায়- সূরা ইউসুফ সেই গুরুত্বপূর্ণ এ শিক্ষাটিও আমাদের
    দিয়ে যায়।<br /><br />وَلَمَّا فَصَلَتِ الْعِيْرُ قَالَ أَبُوهُمْ إِنِّي
    لَأَجِدُ رِيحَ يُوْسُفَ لَوْلَا أَنْ تُفَسِدُونِ<br /><br />"আর যাত্রীদল বের
    হয়ে পড়লে তাদের পিতা (বাড়ির লোকজনকে) বলল, তোমরা আমাকে বয়োবৃদ্ধ ও অপ্রকৃতস্থ
    মনে না করলে বলি, আমি ইউসুফের ঘ্রাণ পাচ্ছি।' (সূরা ইউসুফ : ৯৪)<br /><br />অর্থাৎ,
    ইউসুফ (আ.)-এর ভাইদের কাফেলা নিজ নিজ পরিবার-পরিজনকে নিয়ে আসার উদ্দেশ্যে মিশর
    থেকে রওনা হওয়ামাত্রই ইয়াকুব (আ.) ইউসুফের ঘ্রাণ অনুভব করতে লাগলেন। আর তাঁর
    পাশে থাকা বাড়ির লোকদেরও জানালেন সে কথা।<br /><br />ইবনে আব্বাস (রা.)-এর
    বর্ণনামতে, তৎকালে মিশর থেকে কানআনের দূরত্ব ছিল আট দিনের পথ। হাসান বসরির
    বর্ণনামতে, ১০ দিনের পথ। অন্য এক বর্ণনামতে, দূরত্ব ছিল এক মাসের পথ।<br /><br />قَالُوا
    تَاللَّهِ إِنَّكَ لَفِي ضَلَالِكَ الْقَدِيمِ<br /><br />&ldquo;তারা বলল,
    আল্লাহর শপথ! আপনি তো আপনার পুরোনো বিভ্রান্তিতেই আছেন দেখছি।' (সূরা ইউসুফ :
    ৯৫)<br /><br />অর্থাৎ, বাড়ির লোকজন বলল, আল্লাহর কসম! ইউসুফ বলতে তো কেউ বেঁচে
    নেই। নিশ্চয় আপনার আগের মতো মতিভ্রম হয়েছে। আর তাই ভাবছেন, ইউসুফ এখনও বেঁচে
    আছে। আর তাঁর সাথে শীঘ্রই আপনার দেখা হতে যাচ্ছে। ইউসুফ, ইউসুফ করে তো জীবনটাই
    শেষ করে দিলেন।<br /><br />فَلَمَّا أَن جَاءَ الْبَشِيرُ الْقَاهُ عَلَى
    وَجْهِهِ فَارْتَدَّ بَصِيرًا قَالَ أَلَمْ أَقُلْ لَكُمْ إِنِّي أَعْلَمُ مِنَ
    اللَّهِ مَا لَا تَعْلَمُونَ<br /><br />*সুসংবাদদাতা এসে হাজির হলে সে জামাটি
    ইয়াকুবের মুখমণ্ডলের ওপর রাখল, তাতে সে দৃষ্টিশক্তি ফিরে পেল। সে বলল, আমি কি
    তোমাদের বলিনি, আমি আল্লাহর নিকট থেকে যা জানি, তা তোমরা জানো না?' (সূরা ইউসুফ :
    ৯৬)<br /><br />অর্থাৎ, সুসংবাদদাতা এসে ইয়াকুব (আ.)-এর চেহারায় ইউসুফের জামা
    রাখার সাথে সাথে অলৌকিকভাবে তিনি দৃষ্টিশক্তি ফিরে পেলেন।<br /><br />এরপর তিনি
    বাড়ির লোকদের বললেন- তোমরা বলছিলে আমার মতিভ্রম হয়েছে, এখন দেখলে তো আমার কথাই
    সত্যি হলো। নিশ্চয় আমি আল্লাহর তরফ থেকে এমন অনেক কিছু জানি, যার কিছুই তোমরা
    জানো না।<br /><br />قَالُوا يَا أَبَانَا اسْتَغْفِرْ لَنَا ذُنُوبَنَا إِنَّا
    كُنَّا خَاطِئِينَ<br /><br />*তারা বলল, হে আমাদের বাবা! আমাদের গুনাহ মাফের
    জন্য আল্লাহর কাছে ক্ষমাপ্রার্থনা করুন। নিশ্চয় আমরাই অপরাধী ছিলাম। (সূরা ইউসুফ
    : ৯৭)<br /><br />প্রকৃত ঘটনা সবার জানা হয়ে গেলে ইউসুফ (আ.)-এর ভাইয়েরা
    নিজেদের অপরাধ স্বীকার করল। তারা ইয়াকুব (আ.)-কে বলল, বাবা! আমাদের ভুল হয়ে
    গেছে। আমরা আমাদের ভাই ইউসুফের প্রতি জুলুম করেছি। ইউসুফ মরেনি বাবা। আমরা মিথ্যা
    বলেছিলাম। আমাদের ভাই ইউসুফকে আল্লাহ তায়ালা মিশরের রাজসিংহাসনে বসিয়েছেন। আমরা
    যে আজিজে মিশরের কথা এতদিন বলে এসেছি, আসলে সে-ই ইউসুফ।<br /><br />বাবা! তুমি
    আমাদের জন্য আল্লাহর কাছে ক্ষমা চাও। তুমি ক্ষমা চাইলে নিশ্চয় আল্লাহ আমাদের
    ক্ষমা করে দেবেন। আর ইউসুফ আমাদের সবাইকে মিশরে চলে যেতে বলেছেন।<br /><br />قَالَ
    سَوْفَ أَسْتَغْفِرُ لَكُمْ رَى اِنَّه هُوَ الْغَفُورُ الرَّحِيمُ .<br /><br />&ldquo;তিনি
    বললেন&mdash;শীঘ্রই আমি আমার রবের কাছে তোমাদের ক্ষমার জন্য প্রার্থনা জানাব।
    তিনি অবশ্যই অতি ক্ষমাশীল, পরম দয়ালু।' (সূরা ইউসুফ : ৯৮)<br /><br />ইয়াকুব
    (আ.) তৎক্ষণাৎ দুআ না করে পরে দুআ করার অঙ্গীকার করলেন। এর দুটি কারণ হতে পারে।
    এক. রাতের শেষ প্রহরের যে সময়টিতে আল্লাহ দুআ কবুল করেন, সে সময় তিনি দুআ
    করবেন, যাতে অবশ্যই আল্লাহর কাছে তাঁর দুআ কবুল হয়। দুই. ইউসুফ (আ.)-এর ভাইয়েরা
    তাঁর ওপর জুলুম করেছিল। তাই তাদের জন্য ক্ষমা চাওয়ার ব্যাপারে তিনি ইউসুফ
    (আ.)-এর সাথে পরামর্শ করা জরুরি মনে করেছিলেন। তাই বললেন, আমি তোমাদের জন্য
    শীঘ্রই দুআ করব।
</p>
