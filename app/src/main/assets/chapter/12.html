<p>
    ইয়াকুব (আ.) নিজের স্ত্রী, পুত্র, পুত্রবধূ, নাতি-নাতনি সকলকে নিয়ে মিশরে এসে
    উপস্থিত হলেন।<br /><br />فَلَمَّا دَخَلُوا عَلَى يُوْسُفَ أوَى إِلَيْهِ
    اَبَوَيْهِ وَقَالَ ادْخُلُوا مِصْرَ إِنْ شَاءَ اللهُ<br /><br />*তারা ইউসুফের
    কাছে উপস্থিত হলে সে তাঁর পিতা-মাতাকে নিজের কাছে স্থান দিলো এবং বলল, আল্লাহর
    ইচ্ছায় পূর্ণ নিরাপত্তায় মিশরে প্রবেশ করুন।' (সূরা ইউসুফ : ৯৯)<br /><br />আল্লাহর
    নবি ইয়াকুব (আ.) সবাইকে নিয়ে মিশর এলে ইউসুফ (আ.) তাদের রাজকীয় সংবর্ধনা দিয়ে
    রিসিভ করেন। দীর্ঘ বিরহের পর পিতা- পুত্রের এই মিলন ছিল অত্যন্ত হৃদয়বিদারক।
    প্রায় ৩০ বছর পর ইউসুফ (আ.) স্বীয় পিতা ইয়াকুব (আ.)-কে জড়িয়ে ধরলেন।
    পিতা-পুত্রের কান্নায় আশেপাশের পরিবেশও যেন ভারী হয়ে উঠল। কাঁদল উপস্থিত জনতাও
    ।<br /><br />এক বর্ণনামতে, ইউসুফ (আ.)-এর মা বিন ইয়ামিনকে জন্ম দেওয়ার সময়
    মারা যান। এরপর ইয়াকুব (আ.) ইউসুফ (আ.)-এর খালা লাইয়াকে বিয়ে করেন। খালা
    যেহেতু মায়ের মতোই; এ ছাড়াও তিনি নতুন সম্পর্কে বিমাতা, এজন্যই আল্লাহ তায়ালা
    সে তার পিতা-মাতাকে নিজের কাছে স্থান দিলো' বলেছেন।<br /><br />অন্য এক
    বর্ণনামতে, ইউসুফ (আ.)-এর মা মারা যাননি। তখনও জীবিত ছিলেন। আর ইউসুফ (আ.) বাবা
    ইয়াকুব (আ.) এবং গর্ভধারিণী মাকে? রাজসিংহাসনে স্থান দিয়ে সম্মানিত
    করেছিলেন।<br /><br />এরপর ইউসুফ (আ.) পরিবারের সব সদস্যকে উদ্দেশ্য করে
    বললেন&mdash; আল্লাহর ইচ্ছায় আপনারা অভাবমুক্ত হয়ে নির্ভয়ে মিশরে প্রবেশ
    করুন।<br /><br />এ কথার দ্বারা ইউসুফ (আ.)-এর উদ্দেশ্য ছিল&mdash;অন্য বিদেশিদের
    জন্য মিশর প্রবেশে যেসব বিধিনিষেধ থাকে, আপনারা সেগুলো থেকে মুক্ত।<br /><br />وَرَفَعَ
    أَبَوَيْهِ عَلَى الْعَرْشِ وَخَرُّوا لَه سُجَّدًا -<br /><br />সে তাঁর
    পিতা-মাতাকে সিংহাসনে উঠিয়ে নিল এবং তাঁরা সবাই তাঁর সামনে সিজদায় লুটিয়ে
    পড়ল।' (সূরা ইউসুফ : ১০০)<br /><br />মুফাসসিরদের কেউ কেউ বলেন- এখানে সিজদার
    অর্থ সিজদাই। তবে এটি ইবাদতের সিজদা ছিল না; সম্মানের সিজদা ছিল। আর এ ধরনের
    সিজদা ইয়াকুব (আ.)-এর শরিয়তে বৈধ ছিল। ইসলামে শিরকের দরজা বন্ধ করার জন্য এ
    ধরনের সিজদাকেও হারাম করা হয়েছে। তাই এমন সিজদা এখন আর কারও সম্মানার্থেই বৈধ
    নয়।ইমাম ইবনে মাজাহ (রহ.) বর্ণনা করেন-<br /><br />একবার মুয়াজ (রা.) সিরিয়া
    থেকে ফিরে এসে নবিজিকে সিজদা করলেন। নবিজি জিজ্ঞেস করলেন- হে মুয়াজ! এটা কী?
    তিনি বললেন-হে আল্লাহর রাসূল (সা.)! আমি সিরিয়ায় দেখলাম, মানুষ তাদের যাজক ও
    পাদরিদের সিজদা করছে। আমার মনে হলো, এ সিজদা পাওয়ার জন্য আপনিই বেশি উপযুক্ত।
    মুয়াজ (রা.)-এর কথা শুনে নবিজি (সা.) বললেন- খবরদার! কারও জন্য কখনো সিজদা করবে
    না।' (সুনানে ইবনে মাজাহ : ১৮৫৩)<br /><br />ইমাম বাগভি (রহ.)-এর মতে, এ আয়াতে
    সিজদার অর্থ হলো- মাথা নিচু করে সম্ভাষণ জানানো। এ সিজদায় ব্যক্তির মনে কোনো
    ইবাদতের অনুভূতি থাকে না। উদ্দেশ্য থাকে শুধু সম্মান ও মর্যাদা প্রকাশ করা। ইউসুফ
    (আ.)- এর পিতা-মাতা ও ভাইয়েরা এভাবে মাথা ঝুঁকিয়েই তাঁর প্রতি সম্মান প্রদর্শন
    করেছিলেন। এভাবে সম্মান প্রদর্শনের রীতি পূর্ববর্তী সকল নবির শরিয়তেই বৈধ ছিল।
    কিন্তু আমাদের শরিয়তে এ ধরনের সম্মান প্রদর্শনও জায়েজ নয়।<br /><br />وَقَالَ
    يَا أَبَتِ هُذَا تَأْوِيلُ رُؤْيَايَ مِنْ قَبْلُ قَدْ جَعَلَهَا رَبِي حَقًّا
    وَقَدْ أَحْسَنَ بِا إِذْ أَخْرَجَنِي مِنَ السِّجْنِ وَجَاءَ بِكُمْ مِنَ
    الْبَدْهِ مِنْ بَعْدِ أَنْ نَزَغَ الشَّيْطَانُ بَيْنِي وَبَيْنَ اخْوَقِ إِنَّ
    رَبَا لَطِيفٌ لِمَا يَشَاءُ إِنَّهُ هُوَ الْعَلِيمُ الْحَكِيمُ -<br /><br />&ldquo;সে
    বলল, হে আমার পিতা! এটাই আমার পূর্বেকার স্বপ্নের ব্যাখ্যা। আমার প্রতিপালক তা
    বাস্তবে পরিণত করেছেন। আর তিনি আমাকে কারাগার থেকে মুক্ত করে এবং আমার ও ভাইদের
    মাঝে শয়তান সম্পর্ক নষ্ট করার পরও আপনাদের মরু অঞ্চল থেকে এখানে এনে আমার প্রতি
    অনুগ্রহ করেছেন। আমার প্রতিপালক যা ইচ্ছে অত্যন্ত সুনিপুণভাবে করে থাকেন। তিনি
    বড়োই বিজ্ঞ, বড়োই প্রজ্ঞাময়।' (সূরা ইউসুফ : ১০০)<br /><br />ইউসুফ (আ.)-এর
    পিতা-মাতা ও ১১ ভাই একযোগে তাঁকে সিজদা করলে তাঁর মনে পড়ে গেল ছোটোবেলার
    স্বপ্নের কথা। তিনি বললেন- বাবা! এটাই আমার শৈশবে দেখা স্বপ্নের বাস্তবায়ন, যাতে
    দেখেছিলাম সূর্য, চন্দ্ৰ ও ১১টি নক্ষত্র আমাকে সিজদা করছে।<br /><br />এর
    অর্থ-সূর্য হলো বাবা, চন্দ্র হলো মা। আর ১১টি নক্ষত্র তাঁর ১১ ভাই। তারা একসময়
    ইউসুফ (আ.)-এর সম্মানে তাঁর সামনে নত হবে&mdash;এটিই ছিল স্বপ্নের ব্যাখ্যা।<br /><br />এরপর
    ইউসুফ (আ.) বাবা-মায়ের কাছে কিছু অতীত কাহিনি বর্ণনা করেন, যাতে আল্লাহ তাঁর
    প্রতি অনুগ্রহ করেছেন। এর মধ্যে উল্লেখযোগ্য হলো&mdash;তাঁর কারাবরণ ও
    কারামুক্তির কাহিনি। সর্বশেষ তাঁর ও ভাইদের মাঝে শয়তান কলহ সৃষ্টির পর ইয়াকুব
    (আ.)-এর সপরিবারে মিশরে আগমন ইত্যাদি।<br /><br />ইউসুফ (আ.)-এর উদার চরিত্রের
    দৃষ্টান্ত হলো&mdash;ভাইয়েরা তাঁর সাথে মন্দ আচরণের পরও তিনি তাদের দোষারোপ
    করেননি; বরং তাদের কীর্তিকলাপের জন্য শয়তানকে দায়ী করেছেন।<br />
</p>
<div class="bg">
<strong>সফলতা সহজ নয়</strong>
    <br />সফলতার কোনো শর্টকাট নেই। অনেক কাঠখড় পুড়িয়ে, পরিশ্রম করে, জীবনের প্রতিটি অধ্যায়ে নিজেকে
    প্রমাণ করে করে সামনে এগোতে হয়। সফলতার জন্য দরকার প্রাণান্তকর প্রচেষ্টা ও
    নিরবচ্ছিন্ন সাধনা। পবিত্র কুরআনের ভাষ্যমতে, মানুষ খুব তাড়াহুড়াপ্রবণ। সবাই
    খুব সহজে তাড়াতাড়ি অনেক কিছু পেতে চায়। কিন্তু বাস্তবতা হচ্ছে, সফল হওয়ার
    পথপরিক্রমায় কোনো লিফট নেই, সিঁড়ি বেয়েই ওপরে উঠতে হয়।<br /><br />পৃথিবীতে
    মানুষ হয়ে জন্মগ্রহণ করতে যেয়েই যেখানে মায়ের পেটে লম্বা একটা সময় আমাদের
    পাড়ি দিতে হয়, সেখানে অল্প দিনেই কম এফোর্টে আমরা নিজেকে সফল হিসেবে মেলে ধরতে
    চাই। আর এই অমূলক চাওয়া থেকেই জন্ম নেয় হতাশা। জীবনে হতাশার প্রভাব সর্বদাই
    নেতিবাচক। আদতে এটা আমাদের সফলতার কোনো পথ বাতলে দেয় না; বরং সাফল্যের পথকে
    রুদ্ধ করে শুধু দুঃখ-কষ্টই বয়ে আনে। জীবনে চলার পথে কণ্টকাকীর্ণ পথের আঁকেবাকে
    হাল না ছাড়াই যে সফলতার চাবিকাঠি; সেটাও আমাদের ভুলতে শেখায়। অথচ জীবনের কঠিন
    সময়ে হতাশ না হয়ে স্রষ্টার ওপর ভরসা করে হাল না ছাড়ার মনোভাবই আল্লাহ তায়ালা
    তাঁর বান্দার মাঝে দেখতে চান। তিনি তো বলেই দিয়েছেন-<br /><br />فَإِنَّ مَعَ
    الْعُسْرِ يُسْرًا -<br /><br />&ldquo;কষ্টের সাথেই স্বস্তি আছে।' (সূরা ইনশিরাহ
    : ৫)<br /><br />আল্লাহ সুবহানাহু ওয়া তায়ালা বাস্তব উদাহরণ হিসেবে এমন একজন
    নবির জীবনী আমাদের সামনে পেশ করেছেন, যার পুরোটা জীবনজুড়েই রয়েছে হাল না ছেড়ে
    সাফল্যের দিকে একটু একটু করে এগিয়ে চলার প্রেরণা।<br /><br />ইউসুফ (আ.) দেখিয়ে
    গেছেন, দুঃখ-কষ্ট উপেক্ষা করে, আল্লাহর ওপর | ভরসা রেখে, হাল না ছেড়ে কীভাবে
    সামনের দিকে এগিয়ে চলতে চলতে সফলতার চূড়ান্ত শিখরে পৌঁছাতে হয়। অথচ হতাশার অতল
    গহ্বরে | তলিয়ে যাওয়ার মতো সকল পরিস্থিতিই তাঁর জীবনে ছিল।<br /><br />একবার
    ভেবে দেখুন তো, হতাশাগ্রস্ত হওয়ার মতো কী ছিল না তাঁর জীবনে? মেষপালকের ঘরে জন্ম
    নেওয়া মাতৃস্নেহ বঞ্চিত এক শিশু, যিনি জীবনের সূচনালগ্নেই নিজ ভাইদের চক্ষুশূল
    হয়েছেন, লাঞ্ছনার শিকার হয়েছেন। ভাইয়েরা তাঁকে হত্যার পরিকল্পনা করতেও
    কুণ্ঠাবোধ করেনি। ভাইদের ষড়যন্ত্রে অল্প বয়সেই পরিবার থেকে বিচ্ছিন্ন হয়েছেন।
    অতঃপর তাঁকে বিক্রি করা হয়েছে দাস কেনাবেচার বাজারে। একজন স্বাধীন মানুষ থেকে
    ক্রীতদাসে পরিণত হয়েছেন। এখানেই শেষ নয়, মিথ্যা অপবাদে কারাবরণও করেছেন। এরপরও
    তিনি জীবনের প্রতি বিতৃষ্ণা অনুভব করেননি। বরং ধৈর্যের সাথে সবকিছু মোকাবিলা
    করেছেন। আল্লাহর রহমতে ধারাবাহিকভাবে বুদ্ধিমত্তা, মেধা ও পরিশ্রম | দিয়ে হাসিল
    করেছেন নিজের যোগ্য স্থান।<br /><br />ধৈর্যের প্রতিদান হিসেবেই আল্লাহ তায়ালা
    তাঁকে তুচ্ছ পরাধীন দাস থেকে রাজার সম্মানে আসীন করেছেন। আর আমরা অল্পতেই আশা
    ছেড়ে দিই। আল্লাহর ওপর পূর্ণ আস্থা রাখতে পারি না। হতাশ হয়ে যাই। অভিযোগ
    করি&mdash;আমার জীবনে সুখ নেই, শান্তি নেই, শুধু কষ্ট আর কষ্ট। অথচ আপনার সামনে
    কী অপেক্ষা করছে, তা আপনি নিজেও জানেন না। তাই হতাশ না হয়ে আল্লাহর ওপর আস্থাশীল
    হোন। তিনি আপনাকে এমন জায়গায় নিয়ে যাবেন, যা আপনার কল্পনাতীত। তিনি তো আপনাকে
    দেওয়ার জন্য প্রস্তুত! আপনি শুধু সবর করে নিজের | সামর্থ্য অনুযায়ী চেষ্টাটুকু
    চালিয়ে যান। হতাশ না হয়ে আল্লাহর রহমতের ভিখারি হোন। আর ইউসুফ (আ.)-এর পিতা
    ইয়াকুব (আ.)-এর সেই কথাকে স্মরণ রাখুন, যা তিনি সন্তানদের শিক্ষা দিয়েছিলেন-<br /><br />"আল্লাহর
    রহমত থেকে নিরাশ হয়ো না। কেননা, কাফির সম্প্রদায় ছাড়া আল্লাহর রহমত হতে কেউ
    নিরাশ হয় না।' (সূরা ইউসুফ : ৮৭)<br /><br />তাই আল্লাহর ওপর ভরসা রাখুন। নিরলস
    পরিশ্রম করে যান। সফলতা আপনাতেই এসে ধরা দেবে। আর কাঙ্ক্ষিত সফলতা অর্জিত না হলেও
    হতাশ হওয়ার কিছু নেই। কারণ, সফলতা শুধু এই দুনিয়ার জীবনেই সীমাবদ্ধ নয়। একজন
    বিশ্বাসীর সফলতা তার আখিরাত পর্যন্ত বিস্তৃত। সেই চূড়ান্ত সফলতার জন্যই হোক
    আমাদের সকল ত্যাগ, সকল কর্ম ও তৎপরতা।
</div>
<p>
<br />رَبِّ قَدْ أَتَيْتَنِي مِنَ
    الْمُلْكِ وَعَلَّمْتَنِي مِنْ تَأْوِيْلِ الْأَحَادِيثِ فَاطِرَ السَّمَاوَاتِ
    وَالْأَرْضِ أَنْتَ وَلِيْ فِي الدُّنْيَا وَالْآخِرَةِ تَوَفَّنِي مُسْلِمًا
    وَالْحِقْنِي بِالصَّالِحِيْنَ<br /><br />&ldquo;হে আমার প্রতিপালক! তুমি আমাকে
    রাজত্ব দান করেছ আর আমাকে শিখিয়েছ স্বপ্নের ব্যাখ্যা। আসমান-জমিনের সৃষ্টিকর্তা!
    দুনিয়ায় ও আখিরাতে তুমিই আমার অভিভাবক। তুমি মুসলিম অবস্থায় আমায় মৃত্যু দান
    করো এবং আমাকে করো সৎকর্মশীলদের অন্তর্ভুক্ত।' (সূরা ইউসুফ : ১০১)<br /><br />মা-বাবা
    ও পরিবারের সবাইকে একসাথে ফিরে পেয়ে ইউসুফ (আ.) আল্লাহ তায়ালার দরবারে কৃতজ্ঞতা
    জ্ঞাপন করেন। তিনি স্মরণ করেন আল্লাহর অনুগ্রহরাজির কথা। এর মধ্যে উল্লেখযোগ্য
    দুটি হলো-রাজত্ব দান ও স্বপ্নের ব্যাখ্যা শিক্ষা। এরপর তিনি আল্লাহর কাছে দুআ করে
    বলেন, হে আল্লাহ! মুসলিম অবস্থায় যেন আমার মৃত্যু হয়। এর দ্বারা উদ্দেশ্য ছিল-
    তিনি যেন আমৃত্যু ইসলামের ওপর অটল থাকতে পারেন।<br /><br />সবশেষে তিনি দুআয়
    বলেছিলেন, আমাকে সৎকর্মশীলদের অন্তর্ভুক্ত করো। সৎকর্মশীল বলতে তিনি বিশেষভাবে
    নিজের পূর্বপুরুষ ইসহাক ও ইবরাহিম (আ.)-কে বুঝিয়েছেন।<br /><br />আমাদেরও উচিত,
    ইউসুফ (আ.)-এর মতো করে আল্লাহর কাছে ইসলামের ওপর অটল থাকার জন্য দুআ করা।
</p>
