<p>
    সূরা ইউসুফের ১০২ আয়াত থেকে শেষ পর্যন্ত হলো ঘটনার উপসংহার। আল্লাহ তায়ালা
    অত্যন্ত চমৎকারভাবে ঘটনার উপসংহার টেনে বিশ্বনবি (সা.)-কে উদ্দেশ্য করে বলেন-<br /><br />ذلك
    مِنْ أَنْبَاءِ الْغَيْبِ نُوحِيهِ إِلَيْكَ وَمَا كُنْتَ لَدَيْهِمْ إِذْ
    أَجْمَعُوا أَمْرَهُمْ وَهُمْ يَمْكُرُونَ<br /><br />'এটা অদৃশ্যলোকের সংবাদ, যা
    তোমাকে ওহি দ্বারা অবহিত করছি। ষড়যন্ত্রকালে তারা যখন জোটবদ্ধ হচ্ছিল, তখন তো
    তুমি তাদের সাথে ছিলে না।' (সূরা ইউসুফ : ১০২)<br /><br />অর্থাৎ, হে নবি!
    ইউসুফের ভাইয়েরা তাঁকে হত্যার জন্য যখন একমত হয়েছিল, তখন তো আপনি উপস্থিত থেকে
    তা প্রত্যক্ষ করেননি; বরং তা ছিল 'ইলমুল গায়েব' তথা অদৃশ্যজগতের বিষয়, যা ছিল
    আপনার সম্পূর্ণ অজানা। আমি ওহির মাধ্যমে আপনাকে তা জানিয়েছি।<br /><br />পূর্ণ
    বিবরণসহ ইউসুফের ঘটনা আপনার পক্ষ থেকে মানুষকে জানিয়ে দেওয়া প্রমাণ করে, আপনি
    একজন সত্য নবি ও রাসূল।<br /><br />তাফসিরে ইবনে কাসির প্রণেতা বলেন&mdash;
    ঘটনাটি হাজার বছরের পুরোনো। নবিজি সেখানে উপস্থিত ছিলেন না যে, স্বচক্ষে দেখে
    বিবৃত করবেন। তিনি কারও কাছে শিক্ষাও নেননি। করেননি ইতিহাসগ্রন্থ পাঠও। অতএব, ওহি
    ছাড়া অন্য কোনো মাধ্যমে তা নবিজির পক্ষে জানাও সম্ভব ছিল না। সুতরাং নবিজির এ
    ঘটনা জানা প্রমাণ করে, তিনি আল্লাহর সত্য নবি ও রাসূল।<br /><br />এখানে আরেকটি
    বিষয় জ্ঞাতব্য। আল্লাহ তায়ালা আয়াতের শুরুতে বলেছেন&mdash;'এটা অদৃশ্যলোকের
    সংবাদ, যা ওহি দ্বারা তোমাকে অবহিত করেছি। এর দ্বারা বোঝা যায়, গায়েবের খবর
    আল্লাহ ছাড়া কেউ জানে না। <br /><br />এমনকি কোনো নবি-রাসূলও না। তবে আল্লাহ যদি
    কোনো ঘটনা ওহির মাধ্যমে নবিদের জানাতেন, তাহলেই কেবল তাঁরা তা জানতে পারতেন। এরপর
    আল্লাহ তায়ালা বলেন-<br /><br />وما اكثرُ النَّاسِ وَلَوْ حَرَضْتَ
    بِمُؤْمِنِينَ -<br /><br />&ldquo;তুমি যত আগ্রহভরেই চাও না কেন, অধিকাংশ মানুষই
    ঈমান আনবে না।' (সূরা ইউসুফ : ১০৩)<br /><br />সূরা ইউসুফ নাজিলের প্রেক্ষাপটে
    আমরা শুরুতে জেনেছিলাম, মক্কার কুরাইশরা ইহুদিদের থেকে জেনে এসে নবিজির কাছে
    প্রশ্ন করেছিল-হে মুহাম্মাদ! বনি ইসরাইল ফিলিস্তিন থেকে কী করে মিশরে এলো, তা
    আমাদের জানাও। তাদের এ প্রশ্নের জবাবেই নাজিল হয়েছিল সূরা ইউসুফ।<br /><br />নবিজি
    কুরাইশদের সূরা ইউসুফ তিলাওয়াত করে শোনান। তা শোনার পর কুরাইশদের ঈমান আনার পথে
    আর কোনো বাধা থাকারই কথা ছিল না। যেহেতু তারা কাঙ্ক্ষিত জবাব পেয়েছে, তাই তাদের
    পক্ষে ঈমান আনাই যুক্তিযুক্ত ছিল। কিন্তু এরপরও তারা ঈমান আনেনি। এজন্য আল্লাহ
    নবিজিকে সান্ত্বনা দিয়ে বলেন- হে নবি, এদের ঈমান আনার ব্যাপারে আপনার আগ্রহ ও
    আন্তরিকতা যত বেশিই হোক না কেন, এরা ঈমান আনবে না; বরং এ নিয়ে এরা টালবাহানা
    করতেই থাকবে।<br /><br />وَمَا تَسْأَلُهُمْ عَلَيْهِ مِنْ أَجْرٍ إِنْ هُوَ
    إِلَّا ذِكْرٌ لِلْعَالَمِينَ<br /><br />&ldquo;আর তুমি তাদের কাছে কোনো
    পারিশ্রমিক দাবি করছ না। এটা তো বিশ্বজগতের সকলের জন্য উপদেশমাত্র।' (সূরা ইউসুফ
    : ১০৪)<br /><br />অর্থাৎ, নিঃস্বার্থভাবে আল্লাহর সন্তুষ্টির জন্য আপনি তাদের
    দ্বীনের দাওয়াত দিয়ে থাকেন। অথচ এজন্য আপনি তাদের থেকে কোনো বিনিময় দাবি করেন
    না এবং তা প্রত্যাশাও করেন না। আর এই কুরআন তো বিশ্বজগতের সবার জন্য উপদেশস্বরূপ;
    বিশেষত যারা নাসিহা গ্রহণের মাধ্যমে পার্থিব ও পারলৌকিক মুক্তির প্রত্যাশা
    করে।<br /><br />وَكَان مِنْ آيَةٍ فِي السَّمَاوَاتِ وَالْأَرْضِ يَمُرُّونَ
    عَلَيْهَا وَهُمْ عَنْهَا مُعْرِضُونَ<br /><br /><br />
    'আসমান ও জমিনে বহু নিদর্শন আছে। তারা এসব কিছু দেখে, কিন্তু এসবের প্রতি
    উদাসীন।' (সূরা ইউসুফ : ১০৫)<br /><br />আল্লাহ তায়ালা এ বিশাল পৃথিবী ও আসমানে
    তাঁর অস্তিত্ব ও একত্ববাদের অগণিত নিদর্শন সৃষ্টি করেছেন। যেমন: চন্দ্র, সূর্য,
    নক্ষত্র ইত্যাদি। এসবের জন্য তিনি সৃষ্টি করেছেন গতিপথও। ভূমণ্ডলকে ভাগ করেছেন
    নানা ভাগে । এর কোনো অংশকে তিনি করেছেন বাগান ও উদ্যানের উপযুক্ত; কোনো অংশকে
    অনুর্বর, কোনো অংশকে বনভূমি আবার কোনো অংশকে পাহাড়।<br /><br />এ জমিনে আল্লাহ
    উদ্&zwnj;গত করেছেন বিভিন্ন প্রকার ফলমূল। যার কিছু পরস্পর সাদৃশ্যপূর্ণ, কিন্তু
    তাদের স্বাদ ও গন্ধ ভিন্ন ভিন্ন। এ রকম আরও নানা বস্তুর অস্তিত্ব রয়েছে এই
    জমিনে, যা প্রমাণ করে, সবকিছুর একজন সৃষ্টিকর্তা রয়েছেন। যিনি এসবকে শূন্য থেকে
    সুনিপুণভাবে সৃষ্টি করেছেন। অত্যন্ত দক্ষতা ও প্রজ্ঞার সাথে তিনিই এসব কিছু
    পরিচালনা করেছেন। তাঁর সুচারু পরিচালনার ফলেই সৃষ্টিজগতের কোথাও নিয়মের
    ব্যতিক্রম কিছু ঘটতে দেখা যায় না।<br /><br />এসব নিদর্শন দেখার মাধ্যমে বান্দা
    সহজেই চিনে নিতে পারে স্রষ্টাকে।<br /><br />وَمَا يُؤْ مِن اكْثَرُهُمْ
    بِاللَّهِ إِلَّا وَهُمْ مُشْرِكُو<br /><br />অধিকাংশ মানুষ আল্লাহতে বিশ্বাস
    করে। কিন্তু সাথে সাথে শিরকও করে।' (সূরা ইউসুফ : ১০৬ )<br /><br />অর্থাৎ,
    পৃথিবীর প্রায় সব মানুষই স্বীকার করে, বিশ্বচরাচরের স্রষ্টা হলেন আল্লাহ। তিনিই
    সবার রিজিকের বন্দোবস্ত করেছেন। সবার পরিচালকও তিনি। তা সত্ত্বেও মানুষ ইবাদতের
    ক্ষেত্রে আল্লাহর সাথে অন্যকে শরিক করে। এভাবেই আল্লাহকে স্বীকার করার পরও
    অধিকাংশ মানুষ মুশরিক হিসেবে গণ্য হয়।<br /><br />পৃথিবীতে শিরকের প্রচলন হওয়ার
    পর থেকে প্রত্যেক যুগের মুশরিকরা তাওহিদে রুবুবিয়্যাত তথা আল্লাহ যে
    সৃষ্টিকর্তা, প্রতিপালক, রিজিকদাতা এসব কথা মেনে নিয়েছিল। তা মেনে নেয় আধুনিক
    যুগের মুশরিকরাও। কিন্তু তাওহিদে উলুহিয়্যাত তথা ইবাদতের উপযুক্ত কেবল আল্লাহ- এ
    কথা মানতে তারা নারাজ। তারা মনে করে, ইবাদতের মাধ্যমে সরাসরি আল্লাহর প্রিয়ভাজন
    হওয়া যায় না। কোনো না কোনো মাধ্যম ধরে আল্লাহর নৈকট্য অর্জন করতে হয়। যেভাবে
    কারও মাধ্যম ধরে দুনিয়ার রাজা-বাদশাহদের নৈকট্য হাসিল করা যায়। তাদের
    বিশ্বাস&mdash;মাধ্যম ছাড়া রাজা-বাদশাহদের মতো আল্লাহর নৈকট্য অর্জনও সম্ভব
    নয়।<br /><br />أَفَأَمِنُوْا أَنْ تَأْتِيَهُمْ غَاشِيَةٌ مِنْ عَذَابِ اللَّهِ
    أَوْ تَأْتِيَهُمُ السَّاعَةُ بَغْتَةً وَهُمْ لَا<br /><br />&ldquo;তবে কি তারা
    আল্লাহর সর্বগ্রাসী শাস্তি হতে অথবা তাদের অজ্ঞাতসারে কিয়ামতের আকস্মিক উপস্থিতি
    হতে নিরাপদ?' (সূরা ইউসুফ : ১০৭)<br /><br />এ আয়াতের মাধ্যমে আল্লাহ তায়ালা
    মানুষকে সতর্ক করে বলেছেন, মানুষ যদি সামান্য চিন্তা করত এবং আগের যুগের মানুষের
    ইতিহাস পাঠ করত, তাহলে নবিগণের বিরুদ্ধাচরণের পরিণতি সম্পর্কে তারা থাকত সম্যক
    অবগত। মানুষ যদি পূর্ব যুগের আদ-সামুদের মতো নবিদের বিরুদ্ধাচরণ করতে থাকে, তাহলে
    তাদের ওপরও যেকোনো সময় এসে যেতে পারে মহা শাস্তি। আর এ শাস্তি হঠাৎ করেই আসে।
    এমনকি তাদের অজ্ঞাতে কিয়ামতের ভয়াবহ শাস্তিও এসে যেতে পারে। তাই সময় থাকতেই
    উপদেশ গ্রহণ করে সবার সতর্ক ও সচেতন হওয়া উচিত ।<br /><br />এরপর আল্লাহ তায়ালা
    বিশ্বনবি (সা.)-কে আদেশ করে বলেন- <br /><br />قُلْ هُذِهِ سَبِيْلِي أَدْعُوْا
    إِلَى اللَّهِ عَلَى بَصِيرَةٍ أَنَا وَمَنِ اتَّبَعَنِي وَسُبْحَانَ اللَّهِ
    وَمَ أَنَا مِنَ الْمُشْرِكِين<br /><br />&ldquo;তুমি বলো, এটাই আমার পথ। আমি ও
    আমার অনুসারীরা জেনে- বুঝেই মানুষকে আল্লাহর পথে ডাকি। আল্লাহ মহান, পবিত্র। আর
    আমি মুশরিকদের অন্তর্ভুক্ত নই।' (সূরা ইউসুফ : ১০৮)<br /><br />অর্থাৎ, আমি
    অনুমানের ওপর ভিত্তি করে মানুষকে কোনো পথের দিকে ডাকছি না; বরং জেনে-বুঝে
    দলিল-প্রমাণ দিয়ে তাদের ডাকছি আল্লাহর পথে। এটাই আমার পথ। এ পথের মূলকথা হলো-
    আল্লাহ ছাড়া কোনো মাবুদ নেই, তাঁর কোনো শরিক নেই। যারা আমার অনুসারী, তারাও
    এভাবে মানুষকে আল্লাহর পথে আহ্বান করে থাকে।<br /><br />ইবনে আব্বাস (রা.)-এর
    বর্ণনামতে, আমার অনুসারী বলে বিশেষ করে সাহাবিদের বোঝানো হয়েছে। ইলমে নববির
    প্রকৃত বাহক ছিলেন তাঁরাই। আর ইবনে মাসউদ (রা.)-এর মতে, মুসলমানদের সবাইকে বোঝানো
    হয়েছে। বিশেষ করে যাদের অন্তর পবিত্র ও জ্ঞানে বিজ্ঞ। তাদের মধ্যে লৌকিকতার
    সামান্যও লেশ নেই।<br /><br />ইমাম কালবি ও ইবনে জায়েদ (রহ.) বলেন-এ আয়াত থেকে
    জানা যায়, নিজেকে রাসূলের অনুসারী বলে দাবি করা প্রত্যেকের অবশ্যকর্তব্য হচ্ছে,
    দ্বীনের দাওয়াতকে মানুষের ঘরে ঘরে পৌঁছানো।<br /><br />আয়াতে আল্লাহর পবিত্রতা
    ঘোষণার দ্বারা উদ্দেশ্য হলো&mdash; তাঁর কোনো অংশীদার, পরামর্শদাতা, সমকক্ষ,
    মন্ত্রী, সন্তান-সন্ততি, স্ত্রী ইত্যাদির কিছুই নেই। তিনি এসব থেকে পূতপবিত্র
    ।<br /><br />আয়াতের শেষাংশ হলো- আমি মুশরিকদের অন্তর্ভুক্ত নই। এর দ্বারা
    উদ্দেশ্য&mdash;অনেক মানুষ ঈমান আনার সাথে সাথে প্রকাশ্য কিংবা গোপন শিরকে নিজের
    অজ্ঞাতেই লিপ্ত হয়ে পড়ে। আমি তাদের মতো শিরকে লিপ্ত হওয়া থেকেও নিজের পবিত্রতা
    ঘোষণা করছি।<br /><br />وَمَا أَرْسَلْنَا مِنْ قَبْلِكَ إِلَّا رِجَالًا تُوْحِي
    إِلَيْهِمْ مِنْ أَهْلِ الْقُرُى<br /><br />'তোমার আগেও জনপদবাসীদের মধ্য থেকে
    আমরা পুরুষই পাঠিয়েছিলাম আর তাদের কাছে পাঠিয়েছিলাম ওহি।' (সূরা ইউসুফ :
    ১০৯)<br /><br />এ আয়াত থেকে জানা যায়, নবিদের প্রত্যেকে ছিলেন নগরের বাসিন্দা।
    তাঁদের কেউ গ্রাম্য বেদুইন ছিলেন না। কারণ, গ্রামের মানুষ সামাজিকতা, সভ্যতা,
    স্বভাব, প্রকৃতি ও জ্ঞানবুদ্ধিতে নগরবাসীদের তুলনায় পশ্চাৎপদ হয়ে থাকে। আর যারা
    পশ্চাৎপদ, তারা নবি হওয়ার যোগ্য ও উপযুক্ত নয়। এজন্যই আল্লাহ তায়ালা নগরের
    সর্বোত্তম চরিত্রের অধিকারী, বংশীয়ভাবে সর্বাধিক সম্ভ্রান্ত ব্যক্তিকে নবি
    হিসেবে নির্বাচন করেছেন। আর নির্বাচন করেছেন কেবল পুরুষকেই। কোনো নারীকে তিনি নবি
    করেননি।<br /><br />أفَلَمْ يَسِيرُوا فِي الْأَرْضِ فَيَنْظُرُوا كَيْفَ كَانَ
    عَاقِبَةُ الَّذِيْنَ مِنْ قَبْلِهِمْ<br />وَلَدَارُ الْآخِرَةِ خَيْرٌ
    لِلَّذِينَ اتَّقَوْا أَفَلَا تَعْقِلُونَ -<br /><br /><br />&lsquo;তারা কি
    জমিনে ভ্রমণ করেনি? ফলে দেখতে পেত তাদের পূর্ববর্তীদের পরিণাম কী হয়েছিল! যারা
    তাকওয়া অবলম্বন করে, নিশ্চয়ই তাদের জন্য পরলোকের ঘর আরও উত্তম। তবুও কি তোমরা
    বুঝবে না?' (সূরা ইউসুফ : ১০৯)<br /><br />"তারা কি জমিনে ভ্রমণ করেনি?'- এ
    প্রশ্নের দ্বারা আল্লাহ প্রচ্ছন্ন ইঙ্গিত করেছেন, কুরাইশরা তো প্রত্যেক গ্রীষ্ম ও
    শীতকালে আদ-সামুদের এলাকা হয়ে বাণিজ্য করার জন্য সিরিয়ায় গমন করে থাকে। তাদের
    ধ্বংসাবশেষ দেখেও কি কুরাইশদের মনে আল্লাহর ভয় সৃষ্টি হয় না? তাদের বিবেক
    তাগাদা দেয় না, আল্লাহর পথে ফিরে আসার? কেন তারা শিক্ষা নেয় না। এসব দেখেও?
    তারা কি বোঝে না দুনিয়ার জীবন ক্ষণস্থায়ী? আর আখিরাতের জীবন চিরন্তন? পরকালে
    সফলতা অর্জনের একমাত্র উপায় হলো তাকওয়া। তাহলে কেন তারা তাকওয়া অবলম্বন করে
    আখিরাতের জীবনকে সুন্দর ও নির্মল করছে না?<br /><br />حَتَّى إِذَا اسْتَيْأَسَ
    الرُّسُلُ وَظَنُّوا أَنَّهُمْ قَدْ كُذِبُوا جَاءَهُمْ نَصْرُنَا فَنُغِيَ مَنْ
    نَّشَاءُ وَلَا يُرَدُّ بَأْسُنَا عَنِ الْقَوْمِ الْمُجْرِمِينَ<br /><br />&ldquo;শেষ
    পর্যন্ত রাসূলগণ নিরাশ হলে লোকেরা মনে করল, তাদের মিথ্যা আশ্বাস দেওয়া হয়েছিল।
    এ সময়ই তাদের কাছে এলো আমার সাহায্য। এভাবেই আমরা যাকে ইচ্ছা করি, সে নাজাত
    পায়। আর অপরাধী সম্প্রদায় হতে আমার শাস্তি প্রতিরোধ করা হয়। না।' (সূরা ইউসুফ
    : ১১০)<br /><br />অর্থাৎ, কাফিররা নবিদের মুখে শাস্তির কথা শুনে প্রথমে ভয় পেল।
    কিন্তু শাস্তি আসতে দেরি হওয়ায় তারা ধারণা করল, নবিদের দাবি অনুযায়ী তো কোনো
    শাস্তি আসছে না। আসবে বলেও মনে হচ্ছে না। তাহলে নিশ্চয় তাঁরা আমাদের সাথে মিথ্যা
    ওয়াদা করেছে। কাফিররা এমন ধারণা শুরু করার কিছু সময় পর আল্লাহর আজাব ঠিকই তাদের
    পাকড়াও করেছে।<br /><br />এসব কথার মাধ্যমে আল্লাহ তায়ালা নবিজিকে এই মর্মে
    সান্ত্বনা দিচ্ছেন, আজাব আসতে দেরি হওয়ায় আপনি দুশ্চিন্তা করবেন না। আল্লাহ
    তায়ালার হিকমত তথা প্রজ্ঞা অনুসারেই তাদের বেশি অবকাশ দেওয়া হচ্ছে। এমন অবকাশ
    পূর্বেকার নবির উম্মতদেরও দেওয়া হয়েছিল। এমনকি কিছু কিছু ক্ষেত্রে আজাব আসার
    ব্যাপারে নবিগণও প্রায় নিরাশ হয়ে গিয়েছিলেন। কিন্তু সুনির্দিষ্ট সময় আল্লাহর
    শাস্তি হঠাৎ করে তাদের ঠিকই পাকড়াও করেছে।<br /><br />لقد كان في قصهِمْ عِدة
    الأولى الأكتابِ مَا كَانَ حَدِيثًا يُفْتَرَى وَلَكِن الفريق الَّذِي بَيْنَ
    يَدَيْهِ وَتَفْمِيْن كُل شَيْءٍ وَهُدًى وَرَحْمَةٌ لِقَوْمٍ<br />يُؤْمِنُون<br /><br />&ldquo;তাদের
    কাহিনিতে জ্ঞানী ব্যক্তিদের জন্য আছে শিক্ষা। এটা এমন বাণী, যা মিথ্যা রচনা নয়;
    বরং এটা পূর্ববর্তী কিতাবের সত্যায়নকারী আর যাবতীয় বিষয়ের বিস্তারিত বিবরণে
    সমৃদ্ধ এবং মুমিন সম্প্রদায়ের পথের দিশারি ও রহমত।' (সূরা ইউসুফ : ১১১ )<br /><br />অর্থাৎ,
    কুরআনে বর্ণিত কাহিনিগুলোতে বুদ্ধিমানদের জন্য বিশেষ শিক্ষা রয়েছে। এসব কাহিনিতে
    বর্ণিত হয়েছে, আল্লাহ তায়ালা কীভাবে তাঁর প্রিয় বান্দাদের পরীক্ষা করেন এবং
    কীভাবে আসমানি সাহায্য পাঠিয়ে তাঁদের সহায়তা করেন। পক্ষান্তরে প্রতারণা ও
    চক্রান্তকারীদের পরিণতি কী হয়, দিনশেষে কীভাবে তারা লাঞ্ছিত ও অপমানিত হয়, তাও
    জানা যায় এসব ঘটনা থেকে।<br /><br />আর এ কুরআন কোনো মনগড়া কথা নয়; বরং তাদের
    কাছে যে তাওরাত- ইনজিল আছে, কুরআন সেগুলোকে সত্যায়ন করছে, সমর্থন করছে। এর
    বাইরেও সে সরবরাহ করছে আরও নতুন নতুন তথ্য। তাদের কাছে থাকা কিতাবগুলোকে স্বীকৃতি
    দেওয়া সত্ত্বেও কেন তারা অস্বীকার করছে এই মহিমান্বিত কুরআনকে ?<br /><br />সবশেষে
    আল্লাহ তায়ালা বলেন, মানবজাতির জন্য পাঠানো আমার এ আসমানি কিতাবটি সবকিছুর
    সুস্পষ্ট ও বিস্তারিত সমাধান হাজির করে। এটি মানুষের জন্য হিদায়াত ও পূর্ণাঙ্গ
    পথনির্দেশনা। যার মাধ্যমে হক ও বাতিলের পার্থক্য সুস্পষ্ট হয়ে ওঠে। কিন্তু এর
    পথনির্দেশনা থেকে লাভবান হতে চাইলে সমর্পিত মনোভাব থাকা চাই। প্রবৃত্তি যেদিকে
    ঠেলে নিয়ে যাচ্ছে অথবা যেদিকে মন চায়, সেদিকে চলতে যারা অভ্যস্ত, তাদের জন্য এ
    মহাগ্রন্থে কোনো উপকার নেই। যারা বিশ্বাসে সমৃদ্ধ হয়ে এ কিতাবটি মেনে নেবে এবং
    আনুগত্যের পথ অবলম্বন করবে-এ কিতাব জীবনের সবক্ষেত্রে তাদের সঠিক পথ দেখাবে, করবে
    আলোকিত।
</p>
