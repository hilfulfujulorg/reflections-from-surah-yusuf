<p>
    এ পর্যায়ে সূরা ইউসুফ থেকে আমরা কিছু লাইফ লেসন শেয়ার করব, যা আমাদের জীবনের
    সাথেও অত্যন্ত প্রাসঙ্গিক। এগুলো যদি আমরা মেনে চলি, তাহলে তা আমাদের জীবনে বয়ে
    আনবে বেশুমার কল্যাণ।<br /><br />এক. ইউসুফ (আ.)-এর ভাইদের থেকে আমরা
    শিখি&mdash;জীবনে হিংসা করে কোনো বিশেষ উন্নতি করা যায় না। সব সময় হিংসা পরিহার
    করা জরুরি। কারণ, তা সম্পর্কের মধ্যে ভাঙন সৃষ্টি করে। পরিবারে সৃষ্টি করে
    বিশৃঙ্খলা। আর অন্তর্জালা তো আছেই।<br /><br />আপনার সহকর্মী যদি ভালো কিছু করে,
    তার জন্য দুআ করুন। এতে কিন্তু আপনার লাভও রয়েছে। দুআর সাথে সাথে ফেরেশতা বলে,
    হে আল্লাহ! সে তার ভাইয়ের জন্য যে দুআ করেছে, তুমি তাকেও সেটা দান করো। অন্যের
    জন্য দুআ করলে তা নিজের জন্যও করা হয়ে যায়।<br /><br />কাকে আল্লাহ কোন
    নিয়ামতে ধন্য করবেন, তা তো একান্তই তাঁরই ফয়সালা। তাকদিরের ব্যাপার। আপনি কি
    আল্লাহর তাকদিরে সন্তুষ্ট না হয়ে হিংসার দ্বারা তাতে নাক গলাতে চাচ্ছেন?
    নাউজুবিল্লাহ!<br /><br />হিংসা দ্বারা অন্যের ক্ষতি তো করাই যায় না, উলটো নিজের
    ক্ষতি হয়। কারণ, তা নেক আমল ধ্বংস করে দেয়। সূরা ফালাকে আল্লাহ তায়ালা বলেন-
    *(আমি আশ্রয় চাচ্ছি) হিংসুকের অনিষ্ট থেকে যখন সে হিংসা করে।<br /><br />রাসূল
    (সা.) বলেছেন--<br /><br />"তোমরা হিংসা থেকে বেঁচে থাকো। কারণ, হিংসা নেক আমলকে
    এমনভাবে খেয়ে ফেলে, যেভাবে আগুন লাকড়িকে জ্বালিয়ে দেয়। (রিয়াদুস সালেহিন।
    ১৫৬৮)<br /><br />অতএব, জীবনে সুখী হতে চাইলে হিংসা বাদ দিয়ে হার্ডওয়ার্ক করুন।
    কারণ, যারা সফল হয়, তারা হার্ডওয়ার্ক করেই সফলতা পায়। তাই আপনিও কঠোর পরিশ্রম
    এবং আল্লাহর কাছে সফলতার জন্য দুআ করুন। ইনশাআল্লাহ! আপনিও সফল হবেন নিশ্চয়।<br /><br />দুই.
    ইয়াকুব (আ.)-এর ঘটনা থেকে আমরা জানি&mdash;জীবনে তাওয়াক্কুল অত্যন্ত
    গুরুত্বপূর্ণ। তাওয়াক্কুল কীভাবে করতে হয়, তাও আমরা তাঁর থেকে শিখতে পাই। তিনি
    এভাবে আল্লাহর কাছে তাওয়াক্কুল করেছেন&mdash;<br /><br />'আমি আমার দুঃখ-বেদনা
    আল্লাহর কাছেই নিবেদন করছি।' (সূরা ইউসুফ : ৮৬)<br /><br />কোনো কাজে
    তাওয়াক্কুলের অর্থ হলো- প্রথমে পূর্ণ পরিকল্পনা করা। এরপর সর্বাত্মক প্রচেষ্টার
    মাধ্যমে তা বাস্তবায়নের পদক্ষেপ গ্রহণ এবং সবশেষে ফলাফলের জন্য আল্লাহর ওপর ভরসা
    করা।<br /><br />সুতরাং সর্বোচ্চ চেষ্টা করার পরই কেবল আল্লাহর ওপর তাওয়াক্কুল
    করতে হবে। বিনা চেষ্টায় শুধু আল্লাহর ওপর ভরসা করে বসে থাকলে তা আসলে কোনো
    তাওয়াক্কুলই নয়।<br /><br /><br />ইউসুফ (আ.)-এর জীবন থেকে শিক্ষা<br /><br />সূরা
    ইউসুফ পুরোটাই শিক্ষণীয়। আমাদের শিক্ষার জন্যই মূলত সূরা ইউসুফ নাজিল হয়েছে।
    ইউসুফ (আ.)-এর জীবন থেকে শেখা কয়েকটি বিষয় আমরা এখানে আলোচনা করব।<br /><br />এক.
    <br />ইউসুফ (আ.)-এর জীবন থেকে শেখা প্রথম জিনিস হলো উত্তম চরিত্র। কোনো যুবক যদি
    নিজ চরিত্রের হেফাজত করে, তাহলে আল্লাহ তাকে মর্যাদার উন্নত শিখরে আরোহণ করাবেন।
    যেমন মিশরের রাষ্ট্রক্ষমতা দিয়ে আল্লাহ তায়ালা মর্যাদা দিয়েছিলেন ইউসুফ
    (আ.)-কে।<br /><br />সুতরাং যুবকদের প্রতি আমার নসিহত- যৌবনকে হেফাজত করুন। বিয়ে
    করে ফেলুন প্রাপ্তবয়স্ক হওয়ামাত্রই। অন্যদিকে সমাজের মানুষের প্রতি আমার আকুল
    আবেদন বিয়েকে সহজ করুন। কারণ, চরিত্র পবিত্র রাখার জন্য যে বিয়ে করতে চায়,
    তাকে সাহায্য করা আমাদের দায়িত্বের মধ্যেই পড়ে।<br /><br />আবু হুরায়রা (রা.)
    থেকে বর্ণিত, নবি (সা.) বলেছেন- "তিন শ্রেণির মানুষকে সাহায্য করা আল্লাহ নিজের
    জন্য আবশ্যক<br /><br />করে নিয়েছেন। এর মধ্যে একজন হচ্ছে ওই যুবক, যে পবিত্র
    থাকার উদ্দেশ্যে বিয়ে করতে চায়।' (জামে আত-তিরমিজি : ১৬৫৫)<br /><br />দুই.
    <br /><br />ক্ষমা একটি শিল্প। মানুষকে ক্ষমা করতে শিখুন। ইউসুফ (আ.)-এর জীবনের
    দিকে লক্ষ করলে আমরা দেখি&mdash;ভাইয়েরা তার সাথে এত মন্দ আচরণ করার পরও তিনি সব
    ভুলে তাদের ক্ষমা করে দিয়েছেন। প্রতিশোধের কোনো চিন্তাই তাঁর মনে কল্পনাতেও
    আসেনি। তিনি তার ভাইদের উদ্দেশে বলেছেন-<br /><br />"আজ তোমাদের বিরুদ্ধে কোনো
    অভিযোগ নেই। আজ তোমাদের বিরুদ্ধে আমার কোনো অভিযোগ নেই। আল্লাহ তোমাদের ক্ষমা
    করুন। তিনি হলেন সর্বশ্রেষ্ঠ দয়ালু।' (সূরা ইউসুফ : ৯২)<br /><br />ক্ষমা দ্বারা
    হৃদয়ে প্রশান্তি অর্জিত হয়। এ ছাড়া যারা অন্যকে ক্ষমা করে, আল্লাহও তাদের
    ক্ষমা করেন। আমাদের সমাজে অনেকে আছে, যারা আল্লাহর কাছে ক্ষমা চেয়ে বলে- হে
    আল্লাহ! আমাকে ক্ষমা করো। কিন্তু কেউ কোনো অন্যায় করে তার কাছে ক্ষমা চাইলে সে
    তাকে মাফ করতে নারাজ। তাদের উদ্দেশ্যে আমি বলব- আপনি যদি কাউকে ক্ষমা না করেন,
    তাহলে আল্লাহ কেন আপনাকে ক্ষমা করবেন? অতএব, নিজে ক্ষমা করুন। ক্ষমাপ্রাপ্ত
    হোন।<br /><br />তিন. ওয়েল প্ল্যানিং ও হার্ডওয়ার্কিং যেকোনো ক্ষেত্রে সফলতা
    অর্জনের মূলমন্ত্র। ওয়েল প্ল্যানিং ও হার্ডওয়ার্কিং থাকলে দুনিয়াতে সফলতা
    আপনাকে ধরা দেবেই। দুনিয়াতে সফলতা অর্জনের এটাই ঐশী নিয়ম। কিন্তু দুঃখজনক হলেও
    সত্য, বর্তমানে আমরা শুধু আল্লাহর কাছে সফলতা চেয়ে দুআ করি। অথচ আমাদের ওয়েল
    প্ল্যানিং নেই; হার্ডওয়ার্কিও নেই। এমতাবস্থায় সফলতা অর্জন কী করে সম্ভব?<br /><br />জুলাইখা
    থেকে শিক্ষা<br /><br />সত্য কখনো গোপন থাকে না। একদিন না একদিন প্রকাশিত হবেই।
    ইউসুফ (আ.)-এর ঘটনায় জুলাইখা সত্য গোপনের জন্য অনেক চেষ্টা করেছিল; এমনকি সত্য
    গোপনের জন্য ইউসুফকে কারারুদ্ধও করেছিল।<br /><br />কিন্তু শেষ পর্যন্ত সত্য
    প্রকাশিত হয়েছিল জুলাইখার মুখ দিয়েই। আর সত্য প্রকাশিত হলে জুলাইখা
    স্বীকারোক্তি দিয়ে বলেছিল- *এতদিনে সত্য প্রকাশ হলো।' (সূরা ইউসুফ ৫১)<br /><br />সুতরাং
    সত্য কখনো ধামাচাপা দিয়ে রাখা যায় না। সত্যের স্বভাবই হলো নিজেকে প্রকাশ করে
    দেওয়া। অন্যায়ভাবে যদি কারও ওপর জুলুম করে। থাকেন, তাহলে তার নির্দোষিতা একসময়
    গিয়ে অবশ্যই প্রকাশিত হবে- এতে বিন্দু পরিমাণ সন্দেহ নেই।<br /><br />মিশরের
    রাজা থেকে শিক্ষা<br /><br />মিশরের রাজা থেকে গুরুত্বপূর্ণ যে বিষয়টি শিখি, তা
    হলো যোগ্যতার মূল্যায়ন। বর্তমানে আমাদের বাংলাদেশে এটা সোনার হরিণের মতোই
    হারিয়ে যেতে শুরু করেছে।<br /><br />ইউসুফ (আ.) রাজার স্বপ্নের ব্যাখ্যা করে
    দিলে রাজা তাঁকে শুধু জেল থেকে মুক্তই করেননি; বরং যেকোনো রাষ্ট্রীয় দায়িত্ব
    গ্রহণের অফার করেন। কারণ, তিনি বুঝতে পেরেছিলেন&mdash;ইউসুফ অন্য দশজনের মতো
    সাধারণ কেউ নয়। সে অত্যন্ত মেধাবী ও যোগ্যতাসম্পন্ন একজন ব্যক্তি।<br /><br />তিনি
    যদি স্বপ্নের ব্যাখ্যার সাথে সাথে দুর্ভিক্ষ থেকে বাঁচার উপায় বলে না দিতেন,
    তাহলে পুরো জাতি ধ্বংসের দ্বারপ্রান্তে এসে দাঁড়াত। রাজা সেদিন ইউসুফের প্রকৃত
    যোগ্যতা উপলব্ধি করতে পেরেই বলেছিলেন-<br /><br />'আমি তাঁকে বিশেষভাবে আমার জন্য
    নির্দিষ্ট করে নেব। অতঃপর সে তার সাথে কথা বললে রাজা বলল, আজ আপনি আমাদের কাছে
    খুবই মর্যাদাশীল ও বিশ্বস্ত হিসেবে পরিগণিত।' (সূরা ইউসুফ : ৫৪)<br /><br />রাজা
    তাঁকে উপদেষ্টা বানাতে চাইলেন। কিন্তু তিনি বললেন, আমাকে উপদেষ্টা না বানিয়ে
    অর্থমন্ত্রী করুন। তাহলে দুর্ভিক্ষ হেন্ডেল করা আমার জন্য সহজ হবে। সাথে সাথেই
    তিনি ইউসুফকে অর্থমন্ত্রী ঘোষণা করলেন। এটি ছিল একটি যুগান্তকারী সিদ্ধান্ত।
    আমাদের দেশেও যদি সরকার যোগ্যতা দেখে এমন যুগান্তকারী সিদ্ধান্ত গ্রহণ করে, তাহলে
    তা আমাদের জাতীয় উন্নয়নকে নিশ্চিত ত্বরান্বিত করবে।<br /><br />মেধাবীরাই জাতির
    নেতৃত্ব দেওয়ার যোগ্যতা রাখে। কিন্তু আমাদের দেশে লক্ষ করলে দেখা যায়, এখানে
    যোগ্যতার বদলে স্বজনপ্রীতিকেই প্রাধান্য দেওয়া হয় বেশি। এখানে চলে ঘুস, তদবির
    আর কোটা সংস্কৃতি। যার ফলে মেধাবীরা দিনের পর দিন বঞ্চিত হচ্ছে। ফলে আমরা আমাদের
    কাঙ্ক্ষিত মানে পৌঁছতে পারছি না।<br /><br />সবশেষে আমি রাষ্ট্রের
    নীতিনির্ধারকদের প্রতি বিনীত আহ্বান জানাব, মেধা ও যোগ্যতার ভিত্তিতে প্রতিটি
    বড়ো বড়ো পদে নিয়োগ দিন। স্বজনপ্রীতি, ঘুস, ফোনকল, দলীয় ক্যাডার, নেতা
    ইত্যাদিকে প্রশ্রয় ও প্রাধান্য দিয়ে দেশ ও জাতির ভবিষ্যৎকে অন্ধকারের দিকে ঠেলে
    দেবেন না।<br /><br />তরুণদের বলব&mdash;আন্তরিক নিষ্ঠা ও অধ্যবসায়ের মধ্য দিয়ে
    নিজেকে গড়ে তুলুন। সত্য, সংযম ও সততার রজ্জু ধরে ইউসুফ (আ.)-এর মতোই একটু একটু
    করে এগিয়ে যান সাফল্যের শীর্ষচূড়ায়। জানবেন, যে মহান প্রতিপালক চরম সংকটে
    ইউসুফ (আ.)-এর ডাক শুনেছিলেন, তিনি আজও আপনার প্রার্থনার জন্য অপেক্ষমাণ। প্রিয়
    পয়গম্বরের প্রতি অফুরান অনুগ্রহের কাহিনি বয়ান করে তিনি মূলত আপনাকে সেই
    সুসংবাদটাই দিতে চান। বলতে চান- দেখো! কী নাটকীয় পরম্পরায় আমি নির্মাণ করেছি
    ইউসুফের উত্থান-পতন!<br /><br />সত্যিই তা-ই। স্বপ্ন-ষড়যন্ত্র - দাসত্ব-
    দুর্ভিক্ষ-রাজত্ব&mdash;কী দারুণ এক ইন্সপায়ারিং আখ্যান সূরা ইউসুফ!
    বাধাবিপত্তির দেওয়াল পেরিয়ে মঞ্জিলে পৌঁছার এই অসাধারণ গল্প কোটি হৃদয়কে
    উজ্জীবিত করছে শত সহস্র বছর ধরে। হতাশার পাহাড় মাড়িয়ে আশার আলো জ্বালিয়ে
    দেওয়ার এ গল্প আজকের প্রজন্মকেও স্পর্শ করে খুব। লালসার সমুদ্রে এ যেন পবিত্র
    একফোঁটা স্বচ্ছ জলবিন্দু! ইউসুফ (আ.) আমাদের বিজয়ী মহানায়ক, বিশ্বাসীদের নকিব।
    সূরা ইউসুফ যেন আমাদের প্রত্যাশিত জীবনেরই এক অনন্য রিফ্লেকশন ।
</p>
