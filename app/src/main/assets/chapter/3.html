<p>
  ইউসুফ (আ.) হলেন ইয়াকুব (আ.)-এর পুত্র। জন্ম ইরাকের হাররানে, শৈশব কাটে কানআনে
  এবং কৈশোর থেকে বাকি জীবন মিশরে। তিনটি বিশেষ গুণ আল্লাহ তায়ালা তাঁকে
  দিয়েছিলেন।<br /><br /><strong>এক. সুশ্রী অবয়বের অধিকারী</strong
  ><br /><br />ইউসুফ (আ.) দেখতে ছিলেন অত্যন্ত সুদর্শন। খুবই চমৎকার চেহারার
  অধিকারী ছিলেন তিনি। এমন সুশ্রী অবয়বের অধিকারী মানুষ পৃথিবীতে খুঁজে পাওয়া
  দুষ্কর।<br /><br />আল্লাহর রাসূল (সা.) যখন মিরাজের রাতে এক আসমান পার হয়ে আরেক
  আসমানে যাচ্ছিলেন; প্রত্যেক আসমানেই সাক্ষাৎ হচ্ছিল কোনো না কোনো নবির সাথে।
  তৃতীয় আসমানে তিনি ইউসুফ (আ.)-এর সাথে সাক্ষাৎ পান। মিরাজ থেকে ফিরে ইউসুফ
  (আ.)-এর ব্যাপারে তিনি সাহাবিদের বললেন-<br /><br />إِذَا هُوَ قَدْ أُعْطِيَ
  شَطْرَ الْحُسْنِ <br /><br />সৌন্দর্যের অর্ধেকটা যেন ইউসুফ (আ.)-কে দিয়ে
  দেওয়া হয়েছে। (সহিহ মুসলিম: ৪২৯ )<br /><br />এ পৃথিবীতে মানুষকে যত সৌন্দর্য
  দেওয়া হয়েছে, তার অর্ধেক সৌন্দর্য আল্লাহ তায়ালা ইউসুফ (আ.)-কে একাই দান
  করেছেন। আল্লাহু আকবার! সুবহানআল্লাহি ওয়াবিহামদিহি !<br /><br />তিনি কতটা
  সুন্দর ছিলেন&mdash;এই হাদিস থেকেই সেটা অনুমেয়। তা ছাড়া আজিজে মিশরের স্ত্রী
  জুলাইখা যখন ইউসুফ (আ.) ও তাকে নিয়ে মিশরের অভিজাত নারীদের কানাঘুষা ও সমালোচনার
  কথা শুনল, তখন সে তাদের ডেকে পাঠায়। সে তাদের জন্য আসন প্রস্তুত করে এবং তাদের
  প্রত্যেকে (ফল কাটার জন্য) একটি করে ছুরি দেয়। তারপর সে ইউসুফকে বলল- 'তাদের
  সামনে বের হও।' এরপর তারা যখন তাঁকে দেখল, তখন (তাঁর সৌন্দর্যে) অভিভূত হয়ে ফল
  কাটতে গিয়ে নিজেদের হাত কেটে ফেলল। তারা বলল&mdash;'আশ্চর্য আল্লাহর মাহাত্ম্য!
  এ তো মানুষ নয়। এ তো এক সম্মানিত ফেরেশতা!'<br /><br /><strong
    >দুই. স্বপ্ন ব্যাখ্যায় পারদর্শী</strong
  ><br /><br />আল্লাহ তায়ালা নিজে ইউসুফ (আ.)-কে স্বপ্নের ব্যাখ্যা শিক্ষা
  দিয়েছেন। ফলে সব নবি-রাসূলের চেয়ে ভালো স্বপ্নের ব্যাখ্যা দিতে পারতেন ইউসুফ
  (আ.)। সূরা ইউসুফের ৬ নং আয়াতে আল্লাহ তায়ালা বলেন-<br /><br />وَيُعَلِّمُكَ
  مِنْ تَأْوِيلِ الْأَحَادِيثِ -<br /><br />(হে ইউসুফ! এভাবে তোমার প্রতিপালক)
  তোমাকে স্বপ্নের ব্যাখ্যা শিক্ষা দিয়েছেন।<br /><br />তাঁর স্বপ্নের
  ব্যাখ্যাসংক্রান্ত কয়েকটি স্টোরি আমরা সূরা ইউসুফে দেখতে পাই। সেগুলো থেকে আমরা
  বুঝতে পারি, তিনি কত চমৎকারভাবে ঘটনার মর্মে পৌঁছে যেতেন। অসাধারণভাবে ঘটনার
  অন্তর্নিহিত গূঢ় রহস্য বের করে আনতেন। স্বপ্ন শুনে এটার এক্সপ্লেইনেশন কী হবে,
  তাঁর সুন্দর ব্যাখ্যা তিনি হাজির করতে পারতেন। এটা হচ্ছে তাঁর একটা স্পেশাল
  অ্যাট্রিবিউট।<br /><br /><strong>তিন. আল-কারিম</strong><br /><br />ইউসুফ (আ.)
  সাধারণ কোনো পরিবারে জন্মগ্রহণ করেননি। তিনি অত্যন্ত সম্ভ্রান্ত পরিবারে
  জন্মগ্রহণ করেছেন। এজন্য ইউসুফ (আ.)-এর ব্যাপারে<br /><br />নবিজি
  বলেছেন&mdash;<br /><br />الكَرِيمُ بْنُ الكَرِيمِ بْنِ الكَرِيمِ بْنِ
  الْكَرِيمِ يُوسُفُ بْن يَعْقُوبَ بْنِ إِسْحَاقَ بْنِ إِبْرَاهِيمَ -<br /><br />'তিনি
  হচ্ছেন কারিম ইবনে কারিম ইবনে কারিম ইবনে কারিম। অর্থাৎ, ইউসুফ ইবনে ইয়াকুব ইবনে
  ইসহাক ইবনে ইবরাহিম। (সহিহ বুখারি : ৪৬৮৮)<br /><br />কারিম হচ্ছে সম্মানিত ও
  সম্ভ্রান্ত ব্যক্তি। অর্থাৎ, ইউসুফ (আ.) নিজে ছিলেন। আল্লাহ তায়ালার একজন নবি,
  যা সর্বোচ্চ সম্মানের পরিচায়ক। তেমনই তাঁর বাবা ইয়াকুব (আ.), দাদা ইসহাক (আ.) ও
  পরদাদা ইবরাহিম (আ.)- ও নবি ছিলেন। ফলে তাঁরাও ছিলেন সর্বোচ্চ সম্মান ও মর্যাদার
  অধিকারী। এজন্য তাঁদের 'কারিম ইবনে কারিম' উপাধিতে ভূষিত করা হয়েছে।
</p>