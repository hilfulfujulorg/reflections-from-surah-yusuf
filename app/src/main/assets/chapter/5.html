<p>
  أعُوذُ بِاللَّهِ مِنَ الشَّيْطَانِ الرَّحِيمِ <br /><br />বিতাড়িত শয়তান থেকে
  আল্লাহর নিকট আশ্রয় চাচ্ছি। <br /><br />بِسْمِ اللَّهِ الرَّحْمٰنِ
  الرَّحِيمِ<br /><br />পরম করুণাময়, অসীম দয়ালু আল্লাহর নামে (শুরু করছি)।
</p>
<p>
  الرُ تِلْكَ آيَاتُ الْكِتَابِ الْمُبِينِ<br /><br />আল্লাহ তায়ালা সূরা ইউসুফ
  শুরু করেছেন আলিফ, লাম, রা দিয়ে। কুরআন তিলাওয়াত করলে বিভিন্ন সূরার শুরুতে এমন
  কিছু বিচ্ছিন্ন হরফ দেখতে পাওয়া যায়। যেমন : সূরা বাকারার শুরুতে রয়েছে আলিফ,
  লাম, মিম; সূরা ইয়াসিনে ইয়া, সিন; সূরা মরিয়মে কাফ, হা, ইয়া, আইন, সাদ। আবার
  কোনো সূরা শুরু হয়েছে তা, সিন, মিম দিয়ে, কোনোটি হা, মিম দিয়ে।<br /><br />এভাবে
  আল্লাহ তায়ালা সূরা ইউসুফ শুরু করেছেন আলিফ, লাম, রা দিয়ে। এগুলোকে বলা হয়
  হুরুফুল মুকাত্তাআত। মানে হচ্ছে বিচ্ছিন্ন কিছু অক্ষর। একটা, দুটা, তিনটা, চারটা
  ও পাঁচটা অক্ষর। এ অক্ষরগুলো দিয়ে আল্লাহ তায়ালা কোনো কোনো সূরার আলোচনা
  প্রারম্ভ করেছেন।<br /><br />কুরআনের আয়াতগুলো দুই শ্রেণিতে বিভক্ত--<br /><br />এক.
  মুহকাম<br />দুই. মুতাশাবিহ<br /><br />যে আয়াতের অর্থ ও মর্মবাণী সুদৃঢ়, তা
  মুহকাম। এসবের অর্থ ও দুটোই আমাদের কাছে বোধগম্য। আর যার অর্থ ও মর্ম আমাদের
  বোধগ&zwj; নয়, তা-ই মুতাশাবিহ। এসবের অর্থ ও গূঢ় রহস্য আমরা জানি না। জানেন
  কেবল মহান আল্লাহ।<br /><br />অতএব, আলিফ, লাম, মিম মানে কী? তা আমরা কেউ জানি
  না। ইয়াসিন মানে কী? আমরা জানি না।<br /><br />আমরা অনেক সময় জ্ঞানের বাহাদুরি
  করি। কিন্তু আমাদের জ্ঞান আল্লাহর জ্ঞানের সামনে কিছুই না। এটা আমাদের চোখে আঙুল
  দিয়ে দেখিয়ে দেওয়ার জন্যই হুরুফে মুকাত্তাআতের মাধ্যমে আল্লাহ তায়ালা কিছু
  সূরা শুরু করেছেন, যেন জ্ঞানের বড়াইকারীরা নিজেদের জ্ঞানের দৌড় সহজেই উপলব্ধি
  করতে পারে।<br /><br />অবশ্য অনেক মুফাসসির এর অর্থ করার চেষ্টা করেছেন। কিন্তু
  সবশেষে তারা বলেছেন&mdash;ওয়াল্লাহু আলামু বিমুরাদিহি বিহি। অর্থাৎ, এর দ্বারা
  কী উদ্দেশ্য তা আল্লাহ তায়ালাই ভালো জানেন। তবে আলিমগণ এসব বিচ্ছিন্ন
  অক্ষরবিশিষ্ট মুতাশাবিহ আয়াতগুলোর মর্ম উদ্ঘাটনে এবং রহস্য উন্মোচনে বিভিন্ন
  অর্থ উল্লেখ করলেও এর কোনোটিকেই অকাট্যভাবে এগুলোর অর্থ হিসেবে গ্রহণ করেননি।<br /><br />বিভিন্ন
  সূরার প্রারম্ভে এ রকম বিচ্ছিন্ন অক্ষর দিয়ে আয়াত নাজিলের উদ্দেশ্য হচ্ছে,
  আরবদের অনুরূপ রচনার ক্ষেত্রে অক্ষম প্রমাণ করা। কারণ, এ বর্ণগুলো তাদের ব্যবহৃত
  ভাষার বর্ণমালা। তারা নিত্যদিন যা দিয়ে কথা বলে, বাক্য তৈরি করে এবং সাহিত্য
  রচনা করে; এগুলো তা থেকেই নেওয়া হয়েছে। এই কাটা কাটা হরফগুলো তাদের নিকট
  প্রচলিত ভাষারই বর্ণমালা | হতে গৃহীত। কিন্তু এর অর্থ উদ্ঘাটনে তারা চূড়ান্তভাবে
  ব্যর্থ হয়েছে। তাদের নিতান্ত অপারগতা প্রকাশ পেয়েছে। কুরআনের অন্যান্য সূরাতেও
  তাদের সক্ষমতাকে প্রশ্ন করে আল্লাহ তায়ালা চ্যালেঞ্জ ছুড়ে বলেছেন-<br /><br />&ldquo;আর
  যে কিতাবটি আমি আমার বান্দার ওপর নাজিল করেছি, সেটি আমার কি না&mdash;এ ব্যাপারে
  যদি তোমরা সন্দেহ পোষণ করে থাকো, তাহলে এর মতো একটি সূরা তৈরি করে আনো এবং
  নিজেদের সমস্ত সমর্থক গোষ্ঠীকে ডেকে আনো-এক আল্লাহকে ছাড়া আর যার যার চাও, তার
  তার সাহায্য নাও। যদি তোমরা সত্যবাদী হও, তাহলে এ কাজটি করে দেখাও।<br /><br />তারা
  কি এ কথা বলে, নবি নিজেই এটা রচনা করেছেন? বলো, তোমাদের এ দোষারোপের ব্যাপারে
  তোমরা যদি সত্যবাদী হয়ে থাকো, তাহলে এরই মতো একটি সূরা রচনা করে আনো এবং এক
  আল্লাহকে বাদ দিয়ে থাকে ডাকতে পারো, সাহায্যের জন্য ডেকে নাও।'<br /><br />তাই
  সূরা ইউসুফের প্রারম্ভিকা (আলিফ-লাম-রা) -এর প্রকৃত অর্থ আমরা কেউ জানি না। এর
  অর্থ ও মর্মবাণী কেবল আল্লাহ তায়ালাই ভালো জানেন।<br /><br />প্রথম আয়াতের পরের
  অংশে আল্লাহ তায়ালা ইরশাদ করেন-<br /><br />تلك آيَاتُ الْكِتَابِ المبني -<br /><br />এগুলো
  হচ্ছে সুস্পষ্ট কিতাবের আয়াতসমূহ।' (সূরা ইউসুফ : ১)<br /><br />কুরআনের আয়াতে
  কোনো অস্পষ্টতা নেই। কুরআনে বর্ণিত সবকিছুই সুস্পষ্ট। দ্বিপ্রহরের জ্বলজ্বলে
  সূর্যের মতো স্পষ্ট। যেহেতু আল্লাহ তায়ালা তাঁর হিদায়াত ও পথের দিশা তাতে
  বর্ণনা করেছেন, তাই তা সুস্পষ্ট হওয়া বাঞ্ছনীয়।<br /><br />কুরআনুল কারিমের
  প্রতিটি বক্তব্য পরিষ্কার ও দ্ব্যর্থহীন ভাষায় বর্ণনা করা হয়েছে। কুরআনের
  আয়াতগুলো তিলাওয়াত করে বা শুনে যেকোনো ব্যক্তি সহজেই বুঝতে পারে এগুলো কোন দিকে
  আহ্বান জানাচ্ছে, কোন জিনিস থেকে বিরত থাকতে বলছে, কোনটাকে সত্য হিসেবে সার্টিফাই
  করছে এবং কোনটাকে মিথ্যা হিসেবে গণ্য করছে। তাই 'কুরআনের বক্তব্য আমরা বুঝতে
  পারিনি' কিংবা 'এত জটিল বিষয় আমরা কীভাবে বুঝব'&mdash;এমন অজুহাত দেওয়ার অবকাশ
  কারও নেই।<br /><br />বেশির ভাগ ক্ষেত্রেই যে সূরাগুলো বিচ্ছিন্ন অক্ষর দিয়ে
  শুরু হয়েছে, এর পরপরই আল্লাহ তায়ালা কুরআনের কোনো না কোনো গুণ কিংবা মহিমা
  বর্ণনা করেছেন। সূরা ইউসুফেও এর ব্যতিক্রম হয়নি। হুরুফুল মুকাত্তাআত বা
  বিচ্ছিন্ন তিনটি অক্ষর আলিফ, লাম, রা-এর পরপরই তিনি ঘোষণা করলেন&mdash;'এগুলো
  সুস্পষ্ট কিতাবের আয়াত।'<br /><br />দ্বিতীয় আয়াতে আল্লাহ তায়ালা বলেন-<br /><br />إِنَّا
  أَنزَلْنَاهُ قُرْآنًا عَرَبِيًّا لَّعَلَّكُمْ تَعْقِلُونَ
  <br /><br />&ldquo;নিশ্চয়ই আমরা একে আরবি কুরআনরূপে নাজিল করেছি, যাতে তোমরা
  বুঝতে পারো।' (সূরা ইউসুফ : ২)<br /><br />এ আয়াতে আল্লাহ তায়ালা &lsquo;আমি'
  না বলে বহুবচনে 'আমরা' ব্যবহার করেছেন। সাধারণত যে কাজ আল্লাহ তায়ালা ফেরেশতাদের
  দিয়ে করান। সেগুলোর ক্ষেত্রে তিনি &lsquo;আমরা' ব্যবহার করেন। যেহেতু আল্লাহ
  তায়ালা সায়্যিদুনা জিবরিল (আ.)-এর মাধ্যমে কুরআন নাজিল করেছেন, তাই এখানে তিনি
  বহুবচনে 'আমরা' ব্যবহার করেছেন। কুরআনের বিভিন্ন জায়গায় এর অসংখ্য দৃষ্টান্ত
  রয়েছে। যেমন :<br /><br />১. দারিদ্র্যের ভয়ে নিজের সন্তানদের হত্যা করো না,
  আমরা তোমাদের জীবিকা দিচ্ছি এবং তাদেরও দেবো।'<br /><br />২. &lsquo;আর আমরা আকাশ
  থেকে পরিমিতভাবে পানি বর্ষণ করেছি। অতঃপর আমরা তা জমিনে সংরক্ষণ করেছি। আর অবশ্যই
  আমরা সেটাকে অপসারণ করতেও সক্ষম।'<br /><br />কুরআন নাজিল করা বোঝাতে আল্লাহ
  তায়ালা পবিত্র কুরআনে দুটি শব্দ ব্যবহার করেছেন। একটি 'আনজালা' অপরটি 'নাজ্জালা।
  আনজালা মানে পুরোটা একসাথে অবতীর্ণ করা। আর নাজ্জালা মানে দীর্ঘ সময় নিয়ে,
  বিরতি দিয়ে, একটু একটু করে অবতীর্ণ করা। সূরা ইউসুফের শুরুতে আল্লাহ তায়ালা
  কুরআন নাজিল করা প্রসঙ্গে আনজালা শব্দটি ব্যবহার করেছেন। তাহলে কোনটা সত্য? কুরআন
  কি একসাথে অবতীর্ণ হয়েছে নাকি অল্প অল্প করে দীর্ঘ সময় নিয়ে?<br /><br />আসলে
  দুটো ব্যবহারই কুরআনের জন্য যথোপযুক্ত। কারণ, কদরের রাতে আল্লাহ তায়ালা লাওহে
  মাহফুজ থেকে পূর্ণাঙ্গ কুরআন একসাথে বায়তুল ইজ্জায় তথা প্রথম আসমানে অবতীর্ণ
  করেন। আর দীর্ঘ ২৩ বছর যাবৎ প্রয়োজন অনুসারে অল্প অল্প করে প্রথম আসমান থেকে
  সায়্যিদুনা জিবরিল (আ.)-এর মাধ্যমে বিশ্বনবি (সা.)-এর লোকেশন অনুযায়ী মক্কা,
  মদিনা এবং এতদুভয়ের পার্শ্ববর্তী এলাকাগুলোতে অবতীর্ণ করেছেন। তাই আনজালা ও
  নাজ্জালা দুটোই পবিত্র কুরআনের ক্ষেত্রে সমানভাবে প্রযোজ্য।<br /><br />এরপর
  আল্লাহ তায়ালা বলছেন, তিনি আরবি ভাষায় নাজিল করেছেন। আরবি ভাষায় কুরআনুল কারিম
  নাজিল হওয়ার কারণ হচ্ছে, আরবি ভাষা পৃথিবীর সবচেয়ে প্রাঞ্জল এবং সবচেয়ে
  প্রশস্ত ভাষা। শব্দালংকার, অলৌকিকতা ও অর্থ প্রকাশের দিক থেকে এটি সর্বশ্রেষ্ঠ
  ভাষা। শব্দসম্ভারে আরবি ভাষা অত্যন্ত সমৃদ্ধ। আরবি ভাষায় সব ধরনের ভাব বা অবস্থা
  বা পরিস্থিতি বোঝানোর জন্য ভিন্ন ভিন্ন শব্দ আছে। যেমন ধরুন, শুধু উটকে বর্ণনা
  করতে আরবিতে কয়েক শ শব্দ আছে। বয়সের পরিক্রমায় তার নামের ধরন পালটাতে থাকে।
  গায়ের রঙের ভিন্নতায়ও তার আলাদা আলাদা নাম আছে; এমনকি আকৃতির ভিন্নতায়ও ভিন্ন
  ভিন্ন নাম হয়ে থাকে।<br /><br />আয়াতের শেষাংশে &lsquo;যাতে তোমরা বুঝতে পারো'
  এই অ্যাড্রেসিংটা মূলত প্রাথমিকভাবে মক্কার কুরাইশদের জন্য। যেহেতু তারা আরবি
  ভাষাভাষী মানুষ, তাই কুরআন নাজিল হয়েছে আরবিতে। কুরাইশরা কোনোভাবেই রাসূল (সা.)-
  কে আল্লাহ তায়ালার বাণীবাহক হিসেবে মেনে নিতে পারছিল না। তারা একটার পর একটা
  অজুহাত দাঁড় করাচ্ছিল। তাদের অস্বীকৃতির জবাবে আল্লাহ তায়ালা যুক্তি দিয়ে
  বোঝাতে চাইলেন, আমি তো কুরআনকে তোমাদের নিজের ভাষা আরবিতে নাজিল করেছি। তোমাদের
  বোধগম্য না হওয়ার তো কোনো কারণ নেই। তোমরা কেন এ সত্য স্বীকার করছ না? আমি কি
  কুরআনকে হিব্রু কিংবা ফারসিতে নাজিল করেছি, যার মর্ম বুঝতে পারো না? কুরআনের
  মর্মার্থ তোমরা যেন সহজেই বুঝতে পারো, সেজন্য আমি আরবিতে কুরআন নাজিল করেছি।
  অন্যত্র আল্লাহ তায়ালা বলেন-<br /><br />&ldquo;আমি প্রত্যেক রাসূলকেই তাঁর
  স্বজাতির ভাষাভাষী করে পাঠিয়েছি, তাদের নিকট পরিষ্কারভাবে ব্যাখ্যা করার জন্য।
  আল্লাহ যাকে ইচ্ছা বিভ্রান্ত করেন এবং যাকে ইচ্ছা সৎপথে পরিচালিত করেন এবং তিনি
  পরাক্রমশালী, প্রজ্ঞাময় আমি যদি আরবি ভাষায় কুরআন অবতীর্ণ না করতাম, তাহলে তারা
  অবশ্যই বলত, এর আয়াতগুলো বিশদভাবে বিবৃত হয়নি কেন? কী আশ্চর্য! এর ভাষা আজমি,
  অথচ রাসূল আরাবি। বলো মুমিনদের জন্য এটা (কুরআন) পথনির্দেশ ও ব্যাধির প্রতিকার।
  কিন্তু যারা অবিশ্বাসী, তাদের কর্ণে রয়েছে বধিরতা এবং কুরআন হবে তাদের জন্য
  অন্ধত্ব। তারা এমন যে, যেন তাদের আহ্বান করা হয় বহুদূর হতে।<br /><br />যদিও
  সম্বোধনটি প্রাথমিকভাবে মক্কার কুরাইশদের জন্য ছিল। কিন্তু পরবর্তী সময়ে
  সম্বোধনটি সবার জন্য প্রযোজ্য। যেহেতু কুরআন সবার জন্য হিদায়াতের বাণী; চাই সে
  আরব হোক কিংবা অনারব ।<br />
</p>
<div class="bg">
  <strong>ভাষা হিসেবে আরবির প্রাধান্য</strong>
  <p>
    একাধিক ভাষায় কথা বলতে পারে -এমন মানুষের মাঝে ক্রিটিক্যাল। থিংকিং, প্রব্লেম
    সলভিং ও মাল্টিটাস্কিং করার সক্ষমতা বেশি থাকে এবং তাদের স্মৃতিশক্তিও বৃদ্ধি
    পায়। অর্থাৎ, মাতৃভাষার পাশাপাশি একাধিক ভাষা শিক্ষার চর্চা আমাদের জন্য বেশ
    উপকারী। আর একজন মুসলিম | হিসেবে যদি মাতৃভাষার পাশাপাশি দ্বিতীয় কোনো ভাষা
    শেখার পরিকল্পনা নেওয়া হয়, তাহলে তো আরবি ভাষাই প্রথম পছন্দ হওয়া উচিত।<br /><br />আল্লাহ
    সুবহানাহু ওয়া তায়ালা পৃথিবীতে নাজিলকৃত সকল আসমানি কিতাবের ভাষা হিসেবে যেমন
    কিতাবপ্রাপ্ত নবিদের স্ব-স্ব কওমের মাতৃভাষাকে বেছে নিয়েছিলেন; সর্বশেষ আসমানি
    কিতাব মহাগ্রন্থ আল কুরআনের ক্ষেত্রেও তিনি এই রীতির ব্যত্যয় করেননি।
    প্রিয়নবি (সা.)- এর নিজস্ব কওম অর্থাৎ আরবদের মাতৃভাষা আরবিতেই কুরআন নাজিল
    করে স্পষ্ট বার্তায় জানিয়ে দিয়েছেন-<br /><br />إِنَّا أَنزَلْنَاهُ
    قُرْآنًا عَرَبِيًّا لَّعَلَّكُمْ تَعْقِلُونَ<br /><br />&lsquo;আমি আরবি
    ভাষায় কুরআন অবতীর্ণ করেছি, যাতে তোমরা বুঝতে পারো।' (সূরা ইউসুফ : ২)<br /><br />তবে
    গোটা মানবজাতির উদ্দেশ্যে নাজিলকৃত এই মহাগ্রন্থকে আল্লাহ তায়ালা অনারবদের
    জন্য দুর্বোধ্য করে দেননি; বরং মানবজাতির মুক্তির | দিশারি পথপ্রদর্শক এই ঐশী
    গ্রন্থকে অনুধাবন করার জন্য, উৎসাহস্বরূপ কুরআনজুড়ে বারংবার ঘোষণা দিয়ে
    আহ্বান করেছেন-<br /><br />وَلَقَد يَسَّرْنَا الْقُرْآنَ لِلذِّكْرِ فَهَلْ
    مِنْ مُّدَّكِرٍ<br /><br />
    'আমি কুরআনকে সহজ করে দিয়েছি উপদেশ গ্রহণের জন্য। অতএব, উপদেশ গ্রহণকারী কেউ
    আছে কি?' (সূরা কামার : ২)<br /><br />রবের এই উদাত্ত আহ্বানে সাড়া দিয়ে আরবি
    ভাষা শিক্ষায় একটু সচেষ্ট হওয়া জরুরি নয় কি? যে কিতাবটা আপনার মুক্তির জন্য
    নাজিল হলো সেটা যদি বুঝতেই না পারেন, একটু পড়তেই না পারেন, তাহলে জীবনের আর
    অর্জন কী!<br /><br />এটা ঠিক যে, শুধু অনুবাদ পড়ে আপনি কুরআনের মূল ম্যাসেজ
    অনেকাংশেই বুঝতে পারবেন। কিন্তু আপনি এটা বুঝতে পারবেন না, আপনার রব আপনার জন্য
    ঠিক (Exactly) কোন বাক্যটা বলেছেন, আর কী মাধুর্যতায় বলেছেন। অথবা আয়াতে
    ব্যবহৃত শব্দগুলোর একাধিক সমার্থক শব্দ থাকা সত্ত্বেও ঠিক কোন শব্দটা চয়ন
    করেছেন, কেনই-বা করেছেন! কুরআনের ভাষাশৈলীও যে স্বকীয়ভাবে বিশেষ | অলৌকিকত্ব
    ধারণ করে, এটা কখনোই আপনি অনুবাদ পড়ে অনুভব করতে পারবেন না। কারণ, আপনি যেটা
    পড়ছেন ওটা তো আপনার রবের কালাম নয়; আমার-আপনার মতোই রক্তে-মাংসে গড়া কোনো এক
    মানুষের করা স্রেফ অনুবাদমাত্র, যার মধ্যে অনেক সীমাবদ্ধতা ও ত্রুটি থাকা
    স্বাভাবিক। আর এজন্যই বলা হয়, পৃথিবীর কোনো ভাষারই হুবহু অনুবাদ আরেক ভাষায়
    করা সম্ভব না। কারণ, অনুবাদ কখনোই ভাষাকে পুরোপুরি ধারণ করতে পারে না। তাই আরবি
    ভাষা শিক্ষা ব্যতীত আল কুরআনের পূর্ণ স্বাদ আস্বাদন করা একেবারেই অসম্ভব।<br /><br />কুরআনের
    পাশাপাশি হাদিসের বিভিন্ন পরিভাষা সূক্ষ্মাতিসূক্ষ্মভাবে উপলব্ধি করতেও আরবি
    ভাষা শিক্ষার বিকল্প নেই। ইসলামের বিশুদ্ধ ও মৌলিক জ্ঞানের আকরগ্রন্থসমূহ সবই
    আরবি ভাষায় রচিত। তা ছাড়া Contemporary Fiqh Issues বা আধুনিক যুগ সমস্যার
    সমাধানকল্পে প্রতিষ্ঠিত পৃথিবীর বেশির ভাগ ফিকাহ অ্যাকাডেমি ও ইসলামি আইন
    গবেষণাকেন্দ্র আরব দেশগুলোতে অবস্থিত; তারা তাদের গবেষণাপত্র আরবিতেই প্রকাশ
    করে থাকে।<br /><br />আবার একজন মুসলিম হিসেবে আরবি ভাষা শেখার আরেকটা ফায়দা
    আছে। যেমন: যদি ঠিকঠাকভাবে আরবি ভাষাটা রপ্ত করা হয়, তাহলে | বিভিন্ন সূরা,
    ফজিলতপূর্ণ দুআ-দরুদ ও গুরুত্বপূর্ণ হাদিসগুলো অনায়াসে খুবই অল্প সময়ে অর্থসহ
    মুখস্থ হয়ে যায়। ফলে ইবাদতে বিশেষ করে | সালাতে অনুভূত হয় অন্যরকম এক
    তৃপ্তি।<br /><br /><br />এসব ব্যক্তিগত ফায়দার বাইরেও আরবি ভাষা মুসলিম
    বিশ্বকে এক উম্মাহ', 'এক ভাষা&rdquo; &ndash;এই চেতনায় ঐক্যবদ্ধ করতে পারে।
    তাই মুসলিম | দেশগুলোতে আরবি ভাষা শিক্ষার ব্যাপক প্রচার-প্রসার এবং
    আন্তর্জাতিক পর্যায়ে পারস্পরিক সকল কার্যক্রমে আরবি ভাষার ব্যবহার হয়ে উঠতে
    পারে জাতিগতভাবে আমাদের স্বকীয় সৌন্দর্য তুলে ধরার অনন্য এক মাধ্যম।
  </p>
</div>
<p>
  <br /><br />এরপর আল্লাহ বলেন-<br /><br />نَحْنُ نَقُصُّ عَلَيْكَ أَحْسَنَ
  الْقَصَصِ بِمَا أَوْحَيْنَا إِلَيْكَ هَذَا الْقُرْآنَ -
  <br /><br />&ldquo;আমরা এ কুরআনকে ওহিযোগে আপনার কাছে পাঠিয়ে সর্বশ্রেষ্ঠ
  কাহিনি বর্ণনা করছি।' (সূরা ইউসুফ : ৩)<br /><br />অর্থাৎ, এ কুরআনের ভেতর ওহির
  মাধ্যমে আমি আপনাকে সবচেয়ে সুন্দর কাহিনি শোনাব। আর এ কাহিনি দুনিয়ার তাবৎ
  গল্প-কাহিনি থেকে সর্বোৎকৃষ্ট। ইউসুফ (আ.)-এর এ গল্পকে সর্বশ্রেষ্ঠ গল্প বলার
  কারণ হলো- এতে রয়েছে শিক্ষা, উপদেশ, হিকমত বা প্রজ্ঞা, স্বপ্ন ব্যাখ্যা ও দুআ,
  যা অন্য কোনো কাহিনিতে এমনভাবে নেই।<br /><br />وَإِن كُنْتَ مِنْ قَبْلِهِ
  لَمِنَ الْغَافِلِينَ<br /><br />&lsquo;যদিও আপনি ইতঃপূর্বে অনবহিতদের
  অন্তর্ভুক্ত ছিলেন।' (সূরা ইউসুফ : ৩)<br /><br />যারা এ ঘটনা জানত না, আপনিও
  ছিলেন তাদের দলভুক্ত। কারণ, ইউসুফ (আ.)-এর কানআন থেকে মিশরে মাইগ্রেশন,
  রাজপ্রাসাদে বসবাস, কারাবরণ এবং সবশেষে রাজত্বের মসনদে আরোহণ-এর কোনোটাই রাসূল
  (সা.) আগে থেকে জানতেন না। ইয়াকুব (আ.)-এর জীবনে কী ঘটেছিল? জানতেন না তাও ।<br /><br />"ইতঃপূর্বে
  এ ব্যাপারে আপনার ধারণা ছিল না' বলে মূলত প্রিয় নবিজির নবুয়তের পক্ষে অকাট্য
  প্রমাণ উপস্থাপন করা হচ্ছে। এটাই রাসূল (সা.)- এর বড়ো একটি মুজিজা । আল্লাহ
  তায়ালা তাঁর প্রিয় হাবিবকে অক্ষরজ্ঞান না শিখিয়েও পৃথিবীর সবচেয়ে বেশি
  জ্ঞানভান্ডার ও সম্মান দান করেছেন।<br /><br />যার জ্ঞান, বুদ্ধিমত্তা, শিষ্টাচার
  ও ব্যক্তিত্বের কোনো তুলনা হয় না। তিনি ছিলেন পূর্ব থেকে নিরক্ষর এবং বিশ্ব
  ইতিহাস সম্পর্কে অনভিজ্ঞ। সুতরাং তিনি এখন যে বিজ্ঞতার পরিচয় দিচ্ছেন,
  পূর্ববর্তী নবিদের কাহিনি সবিস্তারে শোনাচ্ছেন, তা আল্লাহ তায়ালার পক্ষ থেকে
  শিক্ষা ও ওহি ছাড়া আর কিছুই হতে পারে না।<br /><br />তিনি এ ব্যাপারে কোনো বইও
  পড়েননি। শিখেননি কারও কাছে কিছু। ওহির মাধ্যমে কেবল আল্লাহই তাঁকে এ বিষয়টি
  জানিয়েছেন। এজন্য আল্লাহ বললেন- হে নবি! আগে আপনার এই ঘটনা জানা ছিল না। ওহির
  মাধ্যমে আমি আপনাকে শোনাব।<br />
</p>
<div class="bg">
  <p>
    <strong>সর্বোত্তম কাহিনি</strong><br /><br />সূরা ইউসুফ মূলত একটি শিক্ষণীয়
    কাহিনি। একটি গল্প বা কাহিনি কতটা ক্ষমতাবান হতে পারে, তার যথার্থ প্রতিফলন
    সূরা ইউসুফ। তাই ভূমিকাতেই আল্লাহ তায়ালা একে আহসানুল কাসাস বা সর্বোত্তম গল্প
    বলে আখ্যায়িত করেছেন। অর্থাৎ, দুনিয়ায় যত গল্প, কাহিনি, উপন্যাস ও উপাখ্যান
    আছে এবং ভবিষ্যতে তৈরি হবে, তন্মধ্যে সূরা ইউসুফ সর্বোত্তম ও সুন্দরতম স্টোরি।
    এরচেয়ে নান্দনিক ও অনবদ্য গল্প আর হতেই পারে না। ঘটনার ক্লাইমেক্সের পাশাপাশি
    এর বর্ণনাশৈলীও অত্যন্ত চমকপ্রদ ও চিত্তাকর্ষক। আল্লাহ তায়ালা বলেন-<br /><br />وَرُسُلًا
    قَدْ قَصَصْتُهُمْ عَلَيْكَ مِنْ قَبْلُ وَرُسُلًا لَّمْ نَقْصُصْهُمْ
    عَلَيْكَ<br /><br />আমি অনেক রাসূলের ঘটনা পূর্বে তোমার নিকট বর্ণনা করেছি এবং
    অনেক রাসূল, যাদের ঘটনা তোমার নিকট বর্ণনা করিনি।' (সূরা নিসা : ১৬৪)<br /><br />বিভিন্ন
    নবিদের কাহিনি আমাদের নবিকে শোনানোর পেছনে কিছু হিকমত রয়েছে। প্রথমত, প্রতিটি
    গল্পেরই রয়েছে নিজস্ব প্রভাবক শক্তি, যা মানুষকে সহজেই আকর্ষিত করে, মানুষের
    হৃদয়ে দাগ কাটে এবং মানুষকে ইন্সপায়ার করে। তা ছাড়া মানুষ গল্প শুনতেও পছন্দ
    করে বেশ। তাই দেখবেন&mdash;বিভিন্ন ম্যাগাজিন, টিভি চ্যানেলগুলো ধারবাহিকভাবে
    আলোকিত ও সফল মানুষদের গল্প প্রচার করে থাকে। দ্বিতীয়ত, কুরআনের গল্পসমূহে
    আমাদের জন্য রয়েছে অসংখ্য শিক্ষা। এজন্যই আল্লাহ তায়ালা পূর্ববর্তী বিভিন্ন
    জাতি-কণ্ডম ও নবিদের গল্প উম্মতে মুহাম্মাদির সামনে তুলে ধরেছেন এবং তা
    মানুষদের শোনাতে বলেছেন-<br /><br />فَاقْصُصِ الْقَصَصَ لَعَلَّهُمْ
    يَتَفَكَّرُونَ<br /><br />&ldquo;সুতরাং তুমি কাহিনি শোনাও, যাতে তারা চিন্তা
    করতে পারে। (সূরা আ'রাফ : ১৭৬)<br /><br />সূরা ইউসুফের উদ্দেশ্য নিছক গল্প
    শোনানো নয়; বরং তা থেকে যেন মানুষ লাইফ লেসন নিয়ে নিজের জীবন সাজাতে পারে,
    খুলতে পারে। হৃদয়ের বন্ধ দুয়ার, ওহির জ্যোতিতে ঘোচাতে পারে কলবের অমানিশা,
    সেটাই সূরা ইউসুফের উদ্দেশ্য।
  </p>
</div>
<p>
  <br />এই তিনটি আয়াত ছিল ইউসুফ (আ.)-এর মূল কাহিনির ভূমিকাবিশেষ। এবার আমরা মূল
  কাহিনিতে প্রবেশ করব।
</p>