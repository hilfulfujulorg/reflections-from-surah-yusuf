<p>
    আল্লাহ তায়ালা ইউসুফ (আ.)-কে অন্ধকূপ থেকে রাজপ্রাসাদে নিয়ে গেলেন। আর ইউসুফ
    (আ.) সেখানে জুলাইখা ও আজিজে মিশরের তত্ত্বাবধানে বড়ো হতে লাগলেন। আল্লাহ
    তায়ালা বলেন-<br /><br />وَكَذَلِكَ مَكَنَّا لِيُوْسُفَ فِي الْأَرْضِ
    وَلِنُعَلِّمَهُ مِنْ تَأْوِيلِ الْأَحَادِيثِ -<br /><br />এভাবেই আমি তাঁকে সে
    দেশে প্রতিষ্ঠিত করলাম তাঁকে স্বপ্ন ব্যাখ্যার জ্ঞান শেখানোর জন্য।' (সূরা ইউসুফ
    : ২১)<br /><br />ইউসুফ (আ.) ভাগ্যক্রমে একজন নিষ্ঠুর মনিবের হাতেও পড়তে পারতেন,
    যেখানে দিনরাত তাঁকে খেটে মরতে হতো। পেতেন না ভালো খাবার-দাবার কিংবা পর্যাপ্ত
    বিশ্রামের সুযোগ। দুঃখ-কষ্টে তাঁর জীবন দুর্বিষহ হয়ে উঠত। কিন্তু আল্লাহ
    তায়ালার পরিকল্পনা ছিল ভিন্ন। তিনি এমন এক পরিবারে তাঁর পয়গম্বরকে থাকার সুযোগ
    করে দিলেন, যারা ছিলেন নিঃসন্তান। পিতৃস্নেহ কিংবা মাতৃস্নেহ কোনোটাই তিনি মিস
    করেননি সেখানে। রাজকীয় এক পরিবেশে আল্লাহ তায়ালা তাঁকে বেড়ে ওঠার সুযোগ করে
    দিলেন&mdash;যেন তিনি এ সময়টুকুতে প্রয়োজনীয় জ্ঞান অর্জন করতে পারেন। আহকাম ও
    স্বপ্নের ব্যাখ্যাবিষয়ক সব জ্ঞান অর্জন করার সুযোগ লাভ করতে পারেন, তা ছাড়া
    ইউসুফ (আ.)-এর মনিব মিশরের অর্থমন্ত্রী হওয়ার সুবাদে তিনি Money Management এর
    সকল কলাকৌশল দেখেশুনে বড়ো হয়েছেন। এটি পরবর্তী সময়ে কর্মজীবনে তাঁর জন্য বেশ
    সহায়ক হয়েছে। এভাবে এক ভিন্ন পরিকল্পনার মধ্য দিয়ে আল্লাহ তায়ালা ইউসুফ
    (আ.)-কে সে দেশে প্রতিষ্ঠিত করলেন।<br /><br />আমরা প্রতিষ্ঠিত হওয়ার জন্য নানা
    পথ ও মত খুঁজি। অবলম্বন করি বিভিন্ন পদ্ধতির। দ্বারস্থ হই নানাজনের কাছে। আল্লাহ
    বলেন- 'তোমরা আমার দ্বারস্থ হও। তোমরা যদি ইউসুফের মতো ঈমান, নেক আমল ও ধৈর্য
    অবলম্বন করো, তাহলে তোমাদেরও আমি পৃথিবীতে প্রতিষ্ঠিত করব।"<br /><br />আল্লাহ
    তায়ালা ইউসুফ (আ.)-কে মিশরে প্রতিষ্ঠিত করার পাশাপাশি তাঁকে স্বপ্ন ব্যাখ্যার
    জ্ঞান দান করেছিলেন। তিনি যেকোনো স্বপ্ন শুনে তার মূল মর্মে পৌঁছে যেতে পারতেন।
    এরপর আল্লাহ তায়ালা বলেন-<br /><br />وَاللهُ غَالِبٌ عَلَى أَمْرِهِ وَلَكِنَّ
    أَكْثَرَ النَّاسِ لَا يَعْلَمُونَ<br /><br />&lsquo;আল্লাহ তাঁর কাজ সম্পাদনে
    অপ্রতিহত, কিন্তু অধিকাংশ মানুষই তা জানে না।' (সূরা ইউসুফ : ২১)<br /><br />সফলতার
    জন্য যে ব্যক্তি আল্লাহর দ্বারস্থ হয়, তিনিই তার জন্য সবকিছুর ব্যবস্থা করে দেন।
    এ বিষয়টি অনেকেই জানে না বা উপলব্ধি করতে পারে না।<br /><br />وَلَمَّا بَلَغَ
    أَهُدَّةَ أَتَيْنَهُ حُكْمًا وَ عِلْمًا -<br /><br />'ইউসুফ যখন তাঁর পূর্ণ
    বয়সে পৌঁছাল, আমি তাঁকে হুকুম ও ইলম দান করলাম।' (সূরা ইউসুফ : ২২)<br /><br />হুকুম
    হচ্ছে বিচার-ফয়সালা করার যোগ্যতা। আর ইলম হচ্ছে জ্ঞান। মুফাসসিরিনে কেরামের মতে,
    কুরআনে হুকুম ও ইলম একসাথে এলে তার অর্থ হয় নবুয়ত। অতএব, &ldquo;আমি তাঁকে
    হুকুম ও ইলম দান করলাম' এর অর্থ হলো, নবুয়ত দান করলাম। আরবিতে ১৮ থেকে ৪০ বছরের
    এই বয়সসীমাকে বয়সের পূর্ণতা বোঝায়। অর্থাৎ, এ রকম একটি বয়সে তাঁকে আমি নবুয়ত
    দান করেছি।<br /><br />وَكَذَلِكَ نَجْزِي الْمُحْسِنِينَ -<br /><br />"আর
    এভাবেই আমি মুহসিনদের প্রতিদান দিয়ে থাকি।' (সূরা ইউসুফ : ২২)<br /><br />আল্লাহ
    তায়ালা এ আয়াতে বিশ্বনবি (সা.)-কে সান্ত্বনা দিচ্ছেন&mdash;হে নবি! আপনি এখন
    অনেক কষ্টে আছেন, তবে এ নিয়ে আপনি চিন্তিত হবেন ইউসুফকে আমি যেমন বিভিন্ন
    ঘাত-প্রতিঘাত পেরিয়ে রাজকীয় জীবন দান করেছিলাম, তাঁকে ছাড়াও প্রত্যেক সদাচারী
    মুহসিনকে দিয়েছিলাম উত্তম প্রতিদান, নিশ্চিত সাফল্য ও বিজয়; তদ্রূপ আপনার
    বিজয়ও সুনিশ্চিত। আপনাকেও আমি কুরাইশদের শত্রুতা থেকে নাজাত দেবো এবং আপনাকেও
    জাজিরাতুল আরবের জমিনে প্রতিষ্ঠিত করব, যেভাবে আমি ইউসুফকে প্রতিষ্ঠিত করেছিলাম।
    জাজিরাতুল আরবে এমন কোনো ভূখণ্ড থাকবে না, যেটা আপনার করতলগত হবে না।<br />
</p>
    <div class="bg">
    <strong>আবেগ ও প্রবৃত্তিকে নিয়ন্ত্রণ</strong>
    <br />যুগ-জামানাকে
    অজুহাত হিসেবে পেশ করে আমরা অধিকাংশ ক্ষেত্রে অনেক পাপকে নরমালাইজ করে ফেলি। এমনই
    একটি পাপ হলো Extramarital Affair বা বিবাহবহির্ভূত সম্পর্ক। সময়ের পরিক্রমায়
    যুগের অজুহাতে আমরা এগুলোকে খুবই হালকা ভেবে নিয়েছি। বর্তমান এই আধুনিক জামানার
    রন্ধ্রে রন্ধ্রে এত এত পাপের হাতছানি যে, ছেলেমেয়ের পরস্পর কাছে আসা, লিভ
    টুগেদার, যৌবনের তাড়নায় এক-আধটু অশ্লীল কাজকর্মে জড়ানো যেন নিছক মামুলি কোনো
    ব্যাপার। কিন্তু না, এগুলো নিছক মামুলি বিষয় নয়। এগুলোর থেকে নিজেকে হেফাজত
    করার তাৎপর্য ও জরুরত এতটাই বেশি যে, স্বয়ং রাসূল (সা.) এ ধরনের ক্রিয়াকলাপ
    থেকে বিরত থাকা ব্যক্তির জন্য জান্নাতের গ্যারান্টি হয়েছেন। পাশাপাশ কিয়ামতের
    উত্তপ্ত মাঠে আরশের সুশীতল ছায়ার সুসংবাদ দিয়েছেন।<br /><br />তাই এসব বিষয়ে
    যুগকে দোষারোপ করে নিজের আবেগ ও প্রবৃত্তিকে নিয়ন্ত্রণ করতে না পারার কোনো
    অজুহাতই গ্রহণযোগ্য নয়। আর সবচেয়ে বড়ো বিষয় হলো- আল্লাহর কাছে আত্মসমর্পণকারী
    মুসলিম নরনারীর পক্ষে কোনো অবস্থাতেই এই ধরনের অপরাগতা প্রকাশের | বিন্দুমাত্র
    সুযোগ নেই।<br /><br />আয়াতের প্রথমাংশে 'যে মহিলার ঘরে তিনি ছিলেন এ কথার
    মাধ্যমে ইউসুফ (আ.) যে জুলাইখার ঘরে তারই অধীনে আশ্রিত ছিলেন, সেটা উল্লেখ করা
    হয়েছে। এর মাধ্যমে বোঝানো হয়েছে&mdash;জুলাইখার প্রস্তাব প্রত্যাখ্যান করা
    ইউসুফ (আ.)-এর জন্য কতটা দুঃসাহসিক ব্যাপার ছিল। পরক্ষণেই ওই মহিলা দরজাবন্ধ
    কক্ষে কতটা নিরাপদ সঙ্গোপনে কামপ্রবৃত্তি | চরিতার্থ করার জন্য আহ্বান করেছিল,
    সেটাও এখানে তুলে ধরা হয়েছে।।<br /><br />এহেন পরিস্থিতিতে নিজের প্রবৃত্তিকে
    দমিয়ে রাখা অত্যন্ত কঠিন, যদি না । আল্লাহর ভয় অন্তরে থাকে, যিনি সর্বাবস্থায়
    সবকিছু দেখছেন। তাইতো ইউসুফ (আ.) দ্ব্যর্থহীন কণ্ঠে জানিয়ে দিয়েছেন-'আমি
    আল্লাহর আশ্রয় নিচ্ছি। তিনি আমার রব, তিনি আমার থাকার কত উত্তম ব্যবস্থা করেছেন।
    নিশ্চয়ই সীমালঙ্ঘনকারী জালিম কখনো সফল হয় না।'<br /><br />আল্লাহভীতি হৃদয়ের
    কতটা গভীরে প্রোথিত থাকলে এমন কঠিন মুহূর্তেও নিজের প্রবৃত্তিকে দমন করার হিম্মত
    পাওয়া যায়। এজন্যই ওই সমস্ত বান্দাকে কিয়ামতের দিন আরশের ছায়ায় স্থান লাভ
    করার সুসংবাদ দেওয়া হয়েছে, যারা সুন্দরী-ধনী মহিলার কুপ্রস্তাবে সাড়া না দিয়ে
    আল্লাহকে স্মরণ করে এবং তাঁকে ভয় করার বলে ঘোষণা দেয়। রাসূলুল্লাহ (সা.) ইরশাদ
    করেন-<br /><br />"সাত শ্রেণির লোকের আল্লাহ তায়ালা আরশের নিচে ছায়া দেবেন।
    তন্মধ্যে ওই ব্যক্তির কথাও উল্লেখ করা হয়েছে, যাকে কোনো ধনাঢ্য-পদস্থ-সুন্দরী
    মহিলা খারাপ কর্মকাণ্ডের আহ্বান জানালে সে আল্লাহকে ভয় করে ঘোষণা দিয়ে তা হতে
    দূরে থাকে।' (সহিহ বুখারি : ৬৬০ )
    </div>
<p>
        <br />ইউসুফ (আ.)-এর মনিব আজিজে মিশরের স্ত্রী জুলাইখা নিজ ছেলের মতো
    ইউসুফ (আ.)-কে লালন-পালন করলেন। ইউসুফ (আ.) পূর্ণ যৌবনে পদার্পণ করলে শয়তানের
    ওয়াসওয়াসায় জুলাইখা নিজেই ইউসুফের প্রেমে মত্ত হয়ে উঠলেন। তিনি নিজের
    কামপ্রবৃত্তিকে সংবরণ করতে পারলেন না। এমনকি নির্লজ্জের মতো সরাসরি ইউসুফকে
    প্রেমের প্রস্তাবই দিয়ে বসলেন। আল্লাহ বলেন-<br /><br />وَرَا وَدَتْهُ الَّتِي
    هُوَ فِي بَيْتِهَا عَنْ نَفْسِهِ وَغَلَّقَتِ الْأَبْوَابَ<br /><br />*যে
    মহিলার ঘরে সে ছিল, সেই মহিলা স্বতঃপ্রবৃত্ত হয়ে তাঁর সাথে অন্তরঙ্গ মিলনের জন্য
    তাঁকে প্রলুব্ধ করল। আর বন্ধ করে দিলো ঘরের দরজাগুলো।' (সূরা ইউসুফ : ২৩)<br /><br />একরাতে
    ইউসুফ (আ.)-কে একটি বিশেষ কক্ষে নিয়ে যাওয়া হলো। সেটি ছিল জুলাইখার একান্ত
    ব্যক্তিগত কক্ষ। তাতে প্রবেশের জন্য সাতটি দরজা পার হতে হয়। সে কক্ষের দাস-দাসী
    ও চাকর-বাকররা সবাই ছিল জুলাইখার হুকুমের আজ্ঞাবাহী। ইউসুফ (আ.) কক্ষে প্রবেশ
    করলে জুলাইখার নির্দেশে প্রবেশপথের সব দরজা বন্ধ করে দেওয়া হলো। উদ্দেশ্য
    ছিল&mdash;ইউসুফ (আ.) যেন সেখান থেকে বের হতে না পারেন। একপর্যায়ে জুলাইখা তাঁকে
    ফুসলিয়ে উত্তেজিত করে তোলার অপচেষ্টায় লিপ্ত হলো এবং বলল-<br /><br />هَيْتَ
    لك<br /><br /><br />এসো (আমরা কামপ্রবৃত্তি চরিতার্থ করি)।' (সূরা ইউসুফ :
    ২৩)<br /><br />অর্থাৎ, আমি নিজেকে উজাড় করে তোমার কাছে নিবেদন করছি। তুমি এসো,
    আমি তোমার জন্য প্রস্তুত। ইউসুফ (আ.) প্রত্যুত্তরে বললেন-<br /><br />مَعَاذَ
    اللَّهِ إِنَّهُ رَبِي أَحْسَنَ مَثْوَايَ -<br /><br />'আমি আল্লাহর আশ্রয়
    নিচ্ছি। নিশ্চয়ই আমার রব আমার থাকার জন্য কতই-না উত্তম ব্যবস্থা করেছেন।' (সূরা
    ইউসুফ : ২৩)<br /><br />অর্থাৎ, আপনি এসব কী বলছেন? আমি এমন কুকর্মে লিপ্ত হওয়া
    থেকে আল্লাহর কাছে আশ্রয় চাই। আর আপনার স্বামী আজিজে মিশর তো আমার রব (মালিক)।
    তিনি আমাকে লালন-পালন করেছেন। আমাকে থাকার জন্য উত্তম জায়গা দিয়েছেন। এ ছাড়াও
    আমার প্রতি তার অনুগ্রহ অগণিত। আর আপনি বলছেন, আমি তার ইজ্জতে হস্তক্ষেপ করব? তা
    কখনো হওয়ার নয়। এখানে 'রাব্বি' দ্বারা আল্লাহর অর্থও নেওয়া যায়। তবে আজিজে
    মিশর অর্থ নেওয়াটাই অধিক যুক্তিযুক্ত। কারণ, তখনকার সমাজব্যবস্থায় মনিবকে রব
    বলার ব্যাপক প্রচলন ছিল। মূলত ইউসুফ (আ.) তখন দাস হসেবেই আজিজে মিশরের ঘরে
    অবস্থান করছিলেন।<br /><br />إِنَّهُ لَا يُفْلِحُ الظَّلِمُونَ<br /><br />&ldquo;নিশ্চয়ই
    সীমালঙ্ঘনকারী জালিম কখনো সফল হয় না।' (সূরা ইউসুফ : ২৩)<br /><br />কিন্তু
    জুলাইখা ছিল নাছোড়বান্দি। এত্ত সহজে ছেড়ে দেওয়ার পাত্রী সে নয়<br /><br />
    وَلَقَدْ هَمَّتْ بِهِ وَهَمَّ بِهَا لَوْ لَا آن را بُرْهَانَ رَبِّهِ -<br /><br />"সেই
    মহিলা তাঁর প্রতি মারাত্মকভাবে আসক্ত হয়ে পড়ল। আর ইউসুফও তার প্রতি আসক্ত হয়ে
    পড়ত, যদি না সে দেখত তাঁর প্রতিপালকের নিদর্শন।' (সূরা ইউসুফ : ২৪)<br /><br />তাফসিরে
    এসেছে&mdash;জুলাইখা যখন জোরাজুরি করছিল, ঠিক সে সময় আল্লাহ তায়ালা ইয়াকুব
    (আ.)-এর চেহারা ইউসুফ (আ.)-এর সামনে তুলে ধরলেন। ইউসুফ (আ.) নিজের বাবা ইয়াকুব
    (আ.)-কে দেখে আরও সচেতন ও সাবধান হয়ে গেলেন।<br /><br />তিনি ভাবলেন&ndash;আমার
    বাবা আমাকে নিজ চরিত্র হেফাজতের উপদেশ দিয়েছেন। সর্বদা শিক্ষা দিয়েছেন সততা ও
    নৈতিকতার। আল্লাহকে ভয়ের শিক্ষা আমি বাবার কাছ থেকেই পেয়েছি। এ জাতীয় পাপ কাজে
    লিপ্ত হওয়া আমার পক্ষে সম্ভব না। তাই ইউসুফ (আ.) তাকে উপেক্ষা করে নিজ চরিত্রের
    হেফাজত করলেন।<br /><br />كَذَلِكَ لِنَصْرِفَ عَنْهُ السُّوءَ وَالْفَحْشَاءَ
    إِنَّهُ مِنْ عِبَادِنَا الْمُخْلَصِيْنَ<br /><br />তাঁকে মন্দ, খারাপ ও
    অশ্লীলতা হতে বিরত রাখার জন্য এভাবেই নিদর্শন দেখিয়েছিলাম। কারণ, সে ছিল আমার
    নির্বাচিত বান্দাদের একজন।' (সূরা ইউসুফ : ২৪)
</p>
<div class="bg">
<strong>রুচিশীল উপস্থাপনা</strong>
    <br />কোনো কিছুর
    বাহ্যিক অবয়ব দেখে কখনো সেটার অন্তর্নিহিত সৌন্দর্য নিরূপণ করা ঠিক না। এই
    ব্যাপারটা বোঝাতে ইংরেজিতে 'Never judge a book by it's cover.' প্রবাদটি বলা
    হয়ে থাকে। অর্থাৎ, মলাট দেখে বইয়ের গুণাগুণ বিচার করতে যেয়ো না। কথাটার
    ভাবার্থের পাশাপাশি আক্ষরিক অর্থটাও কিন্তু পুরোপুরি ঠিক। কারণ, প্রচ্ছদ কোনো
    বইয়ের | সঠিক মান নির্ধারক হতে পারে না। তাই শুধু প্রচ্ছদ দেখে কোনো বই সম্পর্কে
    আগাম অনুমান করা ঠিক না।<br /><br />তবে একটা গ্রন্থ কতটা জ্ঞানগর্ভ, মার্জিত,
    রুচিশীল ও সর্বজনীনতার দাবি | রাখে; তা কিন্তু ওই বইয়ের মাত্র কয়েক পৃষ্ঠার
    ভাষাশৈলী দেখেই অনুমান করা যেতে পারে। আর এই মানদণ্ডে আল কুরআনই একমাত্র গ্রন্থ,
    যেখানে মানবজীবনের এ-টু-জেড সকল কিছুর দিকনির্দেশনা রয়েছে। তা | সত্ত্বেও এর
    উচ্চমার্গীয় অলৌকিক ভাষাশৈলী দেখিয়ে দিয়েছে&mdash; জাতি, | বর্ণ, সমাজ, বয়স,
    লিঙ্গ নির্বিশেষে সকলের জন্য এটা কতটা মার্জিত, কতটা সর্বজনীন।<br /><br />গোটা
    কুরআনজুড়ে প্রতিটি আয়াতের পরতে পরতে ভাষাশৈলীর যে অসাধারণ নৈপুণ্যের ছাপ
    রয়েছে, তার প্রকাশ কেবল স্রষ্টার পক্ষেই। সম্ভব। কোনো সৃষ্টির পক্ষে তা সম্ভব
    নয়। বাঘা বাঘা আরবি ভাষা পণ্ডিত ও সাহিত্যিকের পক্ষেও কুরআনের সাহিত্যভঙ্গিমা
    নকল করা সম্ভব হয়নি। আল্লাহ সুবহানাহু ওয়া তায়ালা ইরশাদ করছেন&mdash;<br /><br />وَإِنْ
    كُنْتُمْ فِي رَيْبٍ مِمَّا نَزَلْنَا عَلَى عَبْدِنَا فَأْتُوا بِسُورَةٍ مِنْ
    مِثْلِهِ وَادْعُوا شُهَدَاءَكُمْ مِنْ دُونِ اللَّهِ إِنْ كُنْتُمْ صَدِقِينَ<br /><br />&ldquo;আমি
    আমার বান্দার প্রতি যা নাজিল করেছি, তাতে তোমাদের কোনো সন্দেহ থাকলে তোমরা এর মতো
    কোনো সূরা এনে দাও। আর তোমরা যদি সত্যবাদী হও, তবে মহান আল্লাহ ব্যতীত তোমাদের
    সকল সাহায্যকারীকে আহ্বান করো।' (সূরা: বাকারা : ২৩)<br /><br />মার্জিতভাব ও
    সর্বজনীনতার মানদণ্ডে ইউসুফ (আ.) ও জুলাইখার ঘটনাটিই একটু খেয়াল করে দেখা যেতে
    পারে। একটা ব্যভিচারলিন্স মহিলার ন্যক্কারজনক কামনা-বাসনার নিন্দনীয় ঘটনার
    অবতারণা করা হয়েছে, অথচ সেখানে বিন্দুমাত্র ভালগারিজম নেই! নেই কোনো যৌন উদ্দীপক
    শব্দের ব্যবহার। সুবহানআল্লাহ! এটাই কালামুল্লাহ মাজিদের অলৌকিকত্ব।<br /><br />ইউসুফ
    (আ.) ও জুলাইখার মধ্যকার রুদ্ধদ্বার ঘটনাটি কুরআন এতটা মার্জিত শব্দচয়নে, Decent
    Manner-এ বর্ণনা করেছে- যা পাঠ করে রীতিমতো অবাক হতে হয়। এটাই কুরআনুল কারিমের
    বিশেষত্ব। প্রচলিত কাহিনি বা উপন্যাস থেকে যা সম্পূর্ণ আলাদা। প্রেম-ভালোবাসার
    উপন্যাসগুলো মাত্রাতিরিক্ত যৌনালাপ, নারীদেহের কুরুচিপূর্ণ বর্ণনা, শারীরিক
    মেলামেশার রগরগে বিবরণ ইত্যাদিতে ভরপুর থাকে। <br /><br />একটি নিভৃতকক্ষে জোর
    করে কোনো নারী একজন যুবককে কাছে পেতে চাইছে- পবিত্র কুরআন এতটা মার্জিত এবং
    সাবলীল ভঙ্গিমায় সেই ঘটনাপ্রবাহের বিবরণ দিয়েছে, ভাষাভিজ্ঞ যেকোনো মানুষ তাতে
    বিমোহিত হবে। বর্ণনায় নেই কোনো যৌন উদ্দীপনার ছিটেফোঁটা, নেই অতিরঞ্জন বা
    বাহুল্য। আছে নান্দনিক প্রকাশভঙ্গি, আছে পবিত্রতা। এ রকম স্পর্শকাতর কোনো বিষয়
    যে এতটা মার্জিতরূপে প্রকাশ করা যায়, কুরআনই তার উৎকৃষ্ট প্রমাণ। এখানেই কুরআনুল
    কারিমের স্বাতন্ত্র্য।
</div>
<p>
    <br />একবার খেয়াল করুন, ইউসুফ (আ.) যে পরিস্থিতির
    মুখোমুখি হয়েছিলেন, তা সহজ কোনো ব্যাপার ছিল না। তিনি একজন পূর্ণবয়স্ক যুবক। আর
    সুন্দরী, রূপবতী ও সম্ভ্রান্ত নারী জুলাইখা স্বেচ্ছায় তাঁর কাছে নিজের যৌবন
    উপস্থাপন করছে; জানাচ্ছে অবৈধ প্রেমের প্রস্তাব। এই কঠিন মুহূর্তে ইউসুফ (আ.)
    কেবল আল্লাহর ভয়ে তার এই কুপ্রস্তাব প্রত্যাখ্যান করেছেন।<br /><br />ইউসুফ (আ.)
    কী করবেন বুঝতে পারছিলেন না। এ সময় জিবরাইল (আ.) এসে বললেন&mdash;'আপনি দরজার
    দিকে দৌড়ান।' ইউসুফ (আ.) বললেন- 'দরজাগুলো তো সবই তালাবদ্ধ।' জিবরাইল (আ.)
    বললেন, ''আপনি দৌড়ান।' ইউসুফ (আ.) জুলাইখার নাগপাশ ছিন্ন করে ঊর্ধ্বশ্বাসে দরজার
    দিকে ছুটতে লাগলেন। জুলাইখাও পেছন থেকে ইউসুফ (আ.)-কে ধরার জন্য দৌড়াতে শুরু
    করল।<br /><br />وَاسْتَبَقَا الْبَابَ -<br /><br />&lsquo;উভয়ই দরজার দিকে
    দৌড়াতে লাগল।' (সূরা ইউসুফ : ২৫)<br /><br />একজন দৌড়াচ্ছেন ঈমান বাঁচানোর
    জন্য, অন্যজন অশ্লীলতায় লিপ্ত হওয়ার জন্য। ইউসুফ (আ.) দৌড়াতে শুরু করলে
    অলৌকিকভাবে একটার পর একটা দরজা খুলে যেতে লাগল। শেষ দরজা পার হওয়ার সময়ই পেছন
    থেকে ইউসুফ (আ.)-এর জামা ধরে ফেলল জুলাইখা। এতে ইউসুফ (আ.)-এর জামার পেছনের অংশ
    ছিঁড়ে গেল।<br /><br />وَقَدَّتْ قَمِيصَهُ مِنْ دُبُرٍ وَالْفَيَا سَيْدَهَا
    لَدَا الْبَابِ<br /><br />"আর মহিলাটি পেছন থেকে তাঁর জামা ছিড়ে ফেলল। এ সময়
    মহিলার স্বামীকে তারা দুজনে দরজার কাছে পেল।' (সূরা ইউসুফ : ২৫) <br /><br />কী
    বিব্রতকর একটা পরিস্থিতি! ইউসুফ (আ.) হাঁপাচ্ছেন আর জুলাইখার কাপড়চোপড়ের
    অবস্থাও নাজুক। ইউসুফ (আ.) কী বলবেন আজিজে মিশরকে তা ভেবে পাচ্ছিলেন না। কিন্তু
    জুলাইখা ক্ষণিকের মধ্যে ঠিকই। নাটক সাজিয়ে ফেলল। এ পরিস্থিতির জন্য সে
    সম্পূর্ণভাবে ইউসুফ (আ.)- কে দায়ী করে বলল-<br /><br />مَا جَزَاءُ مَنْ أَرَادَ
    بِأَهْلِكَ سُوءًا إِلَّا أَنْ يُسْجَنَ أَوْ عَذَابٌ أَلِيمٌ -<br /><br />"তোমার
    পরিবারের প্রতি যে অসৎ কামনা পোষণ করে, তার কী শাস্তি হতে পারে? জেলে পাঠানো
    কিংবা ভয়াবহ শাস্তি ছাড়া তাঁকে উপযুক্ত দণ্ড কী আর দেওয়া যেতে পারে?' (সূরা
    ইউসুফ : ২৫)<br /><br />নাউজুবিল্লাহি মিন জালিক! কত বড়ো মিথ্যাচার! জুলাইখা
    মনগড়া কাহিনি সাজিয়ে বলল&mdash;ইউসুফ শ্রীলতাহানির জন্য গভীর রাতে আমার ঘরে
    হানা দিয়েছে। আপনি বলুন, যাকে আমরা মানুষ করলাম, লালন-পালন করলাম নিজের ছেলের
    মতো করে, সে-ই নাকি আমার শ্লীলতাহানি করতে চায়? ছি ছি! তাকে শায়েস্তা করার জন্য
    হয় আপনি তাকে কারারুদ্ধ করবেন, নয়তো এমন দৃষ্টান্তমূলক শাস্তি দেবেন&mdash;যা
    দেখে অন্যদেরও অন্তরাত্মা কেঁপে ওঠে।<br /><br />ইউসুফ (আ.) তো বিস্ময়ে হতবাক!
    এমন অভিযোগে তিনি যেন বাকরুদ্ধ হয়ে পড়লেন। কী বলছে এই মহিলা! যেখানে সে নিজেই
    কুপ্রস্তাব দিলো, এমনকি অন্তরঙ্গ মেলামেশার জন্য জোরাজুরিও করল, সে-ই নাকি এখন
    সাধু সেজে সব দোষ চাপিয়ে দিচ্ছে আমার ওপর! এমন পরিস্থিতিতে তিনি যেন লা-জওয়াব
    হয়ে গেলেন।<br />
</p>
<div class="bg">
    <strong>ছকের মধ্যে থাকবে</strong>
    <br />পাপের
    জায়গা থেকে দূরে থাকা<br /><br />দরজাগুলোতে বড়ো বড়ো তালা ঝুলছে জেনেও ইউসুফ
    (আ.) শেষ চেষ্টা | হিসেবে ঈমান বাঁচাতে প্রাণপণে দরজার দিকে ছুটেছিলেন। তিনি |
    জানতেন দরজাগুলো লক করা। তারপরও আল্লাহ সুবহানাহু ওয়া তায়ালার প্রতি
    তাওয়াক্কুল করে তিনি সামনের দিকে ছুটেছিলেন। আর 1 আল্লাহ তায়ালাও তাঁর বান্দার
    প্রতি সদয় হয়ে দরজার তালা খুলে | দেওয়ার ব্যবস্থা করেছিলেন। ঠিক এভাবেই আল্লাহ
    তায়ালার সাহায্য আসার আগপর্যন্ত আমাদের চেষ্টা করে যেতে হবে।<br /><br /><br />সাহায্য
    আসে পরে, আগে চেষ্টা করতে হয়। আমরা অনেক সময় হাত- পা গুটিয়ে বসে থাকি আল্লাহ
    তায়ালার পক্ষ থেকে সাহায্যপ্রাপ্তির আশায়। আমরা ভুলে যাই- আমাদের রোলটুকু আগে
    প্লে করতে হবে, তারপর সাহায্য আসবে। We have to do our best &amp; Allah will do
    the rest.<br /><br />এ আয়াত থেকে আমরা আরও একটি গুরুত্বপূর্ণ জিনিস শিখতে পারি,
    তা হলো&mdash;ইউসুফ (আ.) যেমনি ওই জায়গা থেকে ছুটে চলে এসেছিলেন, তেমনি এমন
    পরিস্থিতির শিকার হলে বর্তমানেও প্রত্যেক যুবককে আল্লাহর সাহায্য চেয়ে ছুটতে হবে
    ঈমান বাঁচানোর তাগিদে। এটাই ঈমান বাঁচানোর ঢাল বা রক্ষাকবচ। ইউসুফ (আ.) যদি সেই
    'বুরহান' তথা আসমানি জ্যোতির বিশেষ নিদর্শন না দেখতেন, তাহলে তিনিও জুলাইখার
    প্রস্তাবে ঝুঁকে পড়ার উপক্রম হতেন। মানবীয় অন্তরে এই অনিচ্ছাকৃত সামান্য ঝোঁক
    সৃষ্টি হতেই পারে। আর আসমানি সেই জ্যোতির ব্লুপ্রিন্ট প্রতিটি বিশ্বাসীর অন্তরে
    আছে। সেটাকে ওই মুহূর্তে জাগ্রত করতে হবে এবং দৌড়ে পালাতে হবে।<br /><br />এটা
    বর্তমান সময়ের যুবক-যুবতিদের জন্যও বেশ কার্যকর। যুবক- যুবতিরা আজকাল অনলাইনে
    বিভিন্ন সাইট ব্রাউজ করে অথবা সোশ্যাল মিডিয়া ব্যাবহার করে থাকে। হঠাৎ যদি
    অশ্লীল কন্টেন্ট চোখের সামনে পড়ে যায় কিংবা অশ্লীল কোনো ওয়েবসাইটের লিংক সামনে
    আসে, মন চায় ক্লিক করতে। কিন্তু না, ভুলেও তা করা যাবে না। ক্লিক করলেই সর্বনাশ।
    সুতরাং দ্রুতই সরে আসতে হবে সেখান থেকে।<br /><br />আবার গাইরে মাহরাম কোনো নারী
    যখন ইনবক্সে খারাপ ম্যাসেজ পাঠায়, তখন ওই অ্যাপস সাথে সাথে বন্ধ করতে হবে এবং ওই
    জায়গা ত্যাগ করতে হবে, তাআউজ তথা 'আউজু বিল্লাহি মিনাস শাইতনির রাজিম' পড়তে
    পড়তে ওই জায়গা ত্যাগ করতে হবে। ইউসুফ (আ.) যেমনি দৌড় দিয়েছেন, তেমনি দৌড়ে
    সরে যেতে হবে ওই স্থান থেকে। শয়তান যে জায়গায় কুমন্ত্রণা দেয়, রাসূল (সা.) ওই
    জায়গা তৎক্ষণাৎ ত্যাগ করতে বলেছেন। নিভৃতকক্ষে শয়তানের প্ররোচনা রুখতে এবং
    নৈতিক পদস্খলন থেকে বাঁচার এটাই কুরআনিক ফর্মুলা।
</div>
<p>
    <br />قَالَ هِيَ رَاوَدَتْنِي عَنْ نَفْسِي
    <br />সে (ইউসুফ) বলল- আমি নির্দোষ; বরং জুলাইখাই আমাকে কুপ্রস্তাব দিয়ে
    প্ররোচিত করেছে।' (সূরা ইউসুফ : ২৬)<br /><br />আজিজে মিশর বললেন&mdash;'ইউসুফ!
    তোমার কথার স্বপক্ষে কি কোনো সাক্ষী আছে?'<br /><br />ইউসুফ বললেন- 'না, আমার
    কোনো সাক্ষী নেই।'<br /><br />এবার তিনি জুলাইখাকে বললেন-'তোমার কোনো সাক্ষী
    আছে?'<br /><br />জুলাইখা বলল&mdash;'আছে।'<br /><br />তিনি বললেন-'কে?'<br /><br />জুলাইখা
    বলল&mdash;'আমার এক সহচর, যে সব সময় আমার সঙ্গেই থাকে।<br /><br />সহচরকে
    জিজ্ঞেস করা হলে সেও জুলাইখাকেই সমর্থন করল। অর্থাৎ, জুলাইখা নির্দোষ; ইউসুফ
    হচ্ছেন দোষী। যেহেতু ইউসুফ দোষী, তাঁকে তো শাস্তি পেতেই হবে। শাস্তিকে বরণ করা
    ছাড়া আর কীই-বা করার আছে তাঁর? ঠিক এহেন মুহূর্তে জুলাইখার এক আত্মীয় এসে
    নিরপেক্ষ সাক্ষী দিলো।<br /><br />এক বর্ণনামতে, এ সাক্ষী ছিল প্রাপ্তবয়স্ক।
    বিচারকার্যেও সে ছিল অভিজ্ঞ ও পটু। অন্য বর্ণনামতে, সে ছিল একজন দুগ্ধপোষ্য শিশু,
    যে নিজ মায়ের সাথে জুলাইখার বাড়িতে বেড়াতে এসেছিল। আল্লাহ তায়ালা তাকে
    বাকশক্তি দান করেন। আর সে সাক্ষী দিয়ে ইউসুফ (আ.)-কে নির্দোষ প্রমাণ করে। আল্লাহ
    তায়ালা বলেন-<br /><br />وَشَهِدَ شَاهِدٌ مِنْ أَهْلِهَا إِنْ كَانَ قَمِيصُهُ
    قُدَّ مِنْ قُبُلٍ فَصَدَقَتْ وَهُوَ مِن<br /><br />'মহিলাটির পরিবারের এক
    সাক্ষী সাক্ষ্য দিলো, যদি তাঁর (ইউসুফের জামা সামনের দিক থেকে ছেঁড়া থাকে, তবে
    সে (জুলাইখা সত্য বলেছে আর সে (ইউসুফ) মিথ্যাবাদীদের অন্তর্ভুক্ত।' (সূরা ইউসুফ :
    ২৬)<br /><br /><br />এ সাক্ষী প্রত্যক্ষদর্শী ছিল না। তাই সে সরাসরি বলেনি অমুক
    দোষী আর অমুক নির্দোষ; বরং সে সাক্ষী দিয়েছে কৌশলে, যাতে দোষী সহজেই ধরা পড়ে।
    সে বলেছে, ইউসুফের জামা পরীক্ষা করুন। যদি তাঁর জামার সামনের অংশ ছেঁড়া থাকে,
    তাহলে সে নিশ্চিত দোষী, আর জুলাইখ নিরপরাধী।<br /><br />وَإِنْ كَانَ قَمِيصُهُ
    قُدَّ مِنْ دُبُرٍ فَكَذَبَتْ وَهُوَ مِنَ الصُّدِقِينَ<br /><br />'আর যদি তাঁর
    জামা পেছন দিক থেকে ছেঁড়া থাকে, তাহলে সে (জুলাইখা) মিথ্যা বলেছে আর সে (ইউসুফ)
    সত্যবাদী।' (সূরা ইউসুফ : ২৭)<br /><br />সুবহানআল্লাহ! অপরাধীকে খুঁজে বের করার
    কী কত চমৎকার পদ্ধতি! সবচেয়ে মজার ব্যাপার হচ্ছে, জুলাইখার জামাকাপড়ে কোথাও
    ছেঁড়া ছিল না। ইউসুফ (আ.) যদি জুলাইখার শ্রীলতাহানির জন্য তার ঘরে প্রবেশ করতেন,
    তাহলে জোরাজুরি ও ধস্তাধস্তির কারণে জুলাইখার জামাকাপড় ছিঁড়ে যাওয়াই ছিল
    স্বাভাবিক। কিন্তু তার গায়ে ও জামায় সামান্য আঁচড়ের চিহ্নটুকুও ছিল না, ছেঁড়া
    তো দূরের কথা। উলটো ইউসুফ (আ.)-এর জামা পেছন দিক থেকে ছিঁড়ে গিয়েছিল।<br /><br />জুলাইখার
    পরিবারের এ সদস্য সাক্ষ্য দেওয়ার পর আজিজে মিশর ইউসুফ (আ.)-এর জামা পরীক্ষা
    করল।<br /><br />فَلَمَّا رَا قَمِيصَهُ قُدَّ مِنْ دُبُرٍ قَالَ إِنَّهُ مِنْ
    كَيْدِ كُنَّ إِنَّ كَيْدَ كُنَ عَظِيمٌ -<br /><br />*(জুলাইখার স্বামী) ইউসুফের
    জামাটি পেছন দিক থেকে ছেঁড়া দেখতে পেয়ে বলল, এসব হলো তোমাদের নারীদের ছলনা।
    তোমাদের কূটকৌশল বড়োই কঠিন!' (সূরা ইউসুফ : ২৮)<br /><br />এ আয়াতে নারীদের
    চক্রান্তের কথা বলা হয়েছে। তবে সব নারীই যে ছলনাময়ী ও চক্রান্তে পারদর্শী,
    বিষয়টি মোটেই এ রকম নয়। কেননা, তাদের মধ্যে অনেকেই পূতপবিত্র, নিষ্কলুষ ও সজ্জন
    রয়েছেন; বরং এ আয়াতে ওইসব নারী সম্পর্কেই বলা হয়েছে, যারা এ ধরনের ছলচাতুরীতে
    লিপ্ত থাকে ।<br /><br />নারীদের মধ্যে যারা পুরুষদের ফাঁসানোতে ওস্তাদ, তাদের
    ব্যাপারে এ আয়াতে আল্লাহ তায়ালা পুরুষদের সতর্ক করেছেন। আর জানিয়েছেন,<br /><br />এসব
    নারীর ষড়যন্ত্র অত্যন্ত ভয়ংকর হয়ে থাকে। এটা বুঝতে পারা এবং এ ষড়যন্ত্রের জাল
    ছিন্ন করা সহজ নয়। কেননা, তারা মূলত কোমল, নাজুক গঠনগতভাবে কিছুটা দুর্বল
    প্রকৃতির হয়ে থাকে। ফলে অনেকেই তাদের কথায় দ্রুত বিশ্বাস স্থাপন করে ফেলে।
    পরিণামে তাদের কূটকৌশলের শিকার হয়।<br /><br />এ আয়াত থেকে প্রমাণিত
    হলো&mdash;ইউসুফ (আ.) ছিলেন নির্দোষ এবং জুলাইখাই ছিল মূল অপরাধী। তাই আজিজে মিশর
    ইউসুফ (আ.)-কে সান্ত্বনা দিয়ে বললেন-<br /><br />يُوْسُفُ أَعْرِضْ عَنْ هَذَا
    -<br /><br />&lsquo;ইউসুফ! তুমি এ ঘটনাকে উপেক্ষা করো।' (সূরা ইউসুফ : ২৯)
    অর্থাৎ, মানুষের মাঝে এসব বলে বেড়িয়ো না। তাহলে তা হবে সম্মান ও মর্যাদাহানিকর
    ব্যাপার। কারণ, পুরো ব্যাপারটি মাত্র কয়েকজনের মধ্যেই সীমাবদ্ধ ছিল। আর
    জুলাইখাকে উদ্দেশ্য করে বললেন-<br /><br />وَاسْتَغْفِرِى لِذَنْبِكِ إِنَّكِ
    كُنْتِ مِنَ الْخَطِئِينَ <br /><br />'ওহে নারী! তুমি তোমার অপরাধের জন্য ক্ষমা
    চাও। প্রকৃতপক্ষে তুমিই অপরাধী।' (সূরা ইউসুফ : ২৯)<br /><br />অর্থাৎ, হে
    জুলাইখা! তুমিই আসল অপরাধী। তুমি আমার স্ত্রী হওয়া সত্ত্বেও কী করে এমন কাজ
    করলে? আমি তো কল্পনাও করতে পারছি না। যাহোক, তুমি তোমার পাপের জন্য অনুতপ্ত হও আর
    ক্ষমা চাও।<br /><br />একটু ভাবুন তো, একজন নারী কপাটবদ্ধ ঘরে শরীর থেকে
    জামাকাপড় সরিয়ে নিজেকে একজন পুরুষের কাছে উপস্থাপন করছে&mdash;এমন একটা ঘটনাও
    কুরআন উপস্থাপন করেছে কত সুন্দরভাবে!<br /><br />আজিজে মিশর এ ঘটনা ইউসুফ (আ.)-কে
    গোপন রাখতে বলেছিলেন। ইউসুফ (আ.) সেটা গোপনও রেখেছিলেন। কিন্তু এমন ঘটনা কি আর
    বেশি দিন গোপন থাকে? একপর্যায়ে পুরো শহরময় জানাজানি হয়ে গেল আজিজের স্ত্রী
    তারই এক দাসের প্রেমে পাগলপারা।<br /><br /><br /><br />وَقَالَ نِسْوَةٌ فِي
    الْمَدِينَةِ امْرَأَتُ الْعَزِيزِ تُرَاوِدُ فَتْهَا عَنْ نَّفْسِهِ قُلْ
    فَغَفَهَا حُنَّا إِنَّا لَنَرْبِهَا فِي ضَلَلٍ مُّبِيْنٍ -<br /><br />&lsquo;নগরীর
    কিছু মহিলা বলল, আজিজের স্ত্রী তার যুবক দাসের প্রতি আকৃষ্ট হয়ে পড়েছে।
    ভালোবাসা তাকে উন্মাদ করে রেখেছে। আমরা নিশ্চিতভাবে তাকে দেখছি স্পষ্ট
    বিভ্রান্তিতে।' (সূরা ইউসুফ : ৩০)
</p>
<p>
    অনেক নারীর মধ্যে একটি ব্যাপার থাকে। তারা কোনো ঘটনা শোনামাত্রই অন্যের কাছে ফাঁস
    করে দেয়। এভাবে একজন থেকে দুজন করে দাবানলের মতো তা ছড়িয়ে পড়ে সবখানে।
    জুলাইখার ব্যাপারটিও এ রকম এক কান দুই কান হয়ে ছড়িয়ে পড়ে সারা শহরময়। তারা
    একে অন্যকে বলতে থাকে, খবর শুনেছ? আজিজের স্ত্রী জুলাইখা তো তার দাসের প্রেমে
    পাগল হয়ে গেছে। আজিজের মতো সম্ভ্রান্ত লোকের স্ত্রী হয়েও সে এমন জঘন্য কাজে কী
    করে জড়াতে পারল? প্রেম করার যদি এতই আকাঙ্ক্ষা থাকে, তাহলে একজন সম্ভ্রান্ত
    স্বাধীন পুরুষের সাথে করত। সে কিনা ঘরের দাসের প্রতি প্রেমে উন্মত্ত হয়ে পড়েছে!
    তার এ কাজ কতই-না লজ্জার ব্যাপার!<br /><br />فَلَمَّا سَمِعَتْ بِمَكْرِهِنَّ
    أَرْسَلَتْ إِلَيْهِنَّ وَأَعْتَدَتْ لَهُنَّ مُتَكَا<br /><br />'জুলাইখা তাদের
    চক্রান্তের কথা জানতে পেরে সবাইকে ডেকে পাঠাল এবং তাদের জন্য হেলান দিয়ে বসার
    ব্যবস্থা করল।' (সূরা ইউসুফ : ৩১)<br /><br />অর্থাৎ, শহরের নারীদের কানাঘুষার
    সংবাদ জুলাইখার কানে গেলে সে মনে মনে সিদ্ধান্ত নিয়ে ফেলল-দাঁড়াও, আমি তোমাদের
    দেখাচ্ছি কেন ইউসুফের প্রেমে পড়েছি?"<br /><br />সে নগরের নারীদের কাছে
    ইনভাইটেশন পাঠাল 'অমুক দিন আমার প্রাসাদে তোমাদের ভোজের দাওয়াত। তোমরা যথাসময়ে
    চলে এসো। তারা সবাই এলে জুলাইখা তাদের সোফায় হেলান দিয়ে বসতে দিলো। বসার জন্য
    হেলানবালিশের ব্যবস্থা রাখা হলো। বর্তমানে বিভিন্ন আরব দেশের বিশ্রামাগারে বা
    রেস্তোরাতে এমন মজলিশ দেখতে পাওয়া যায়।<br /><br />তারা সবাই আরাম করে বসল। আর
    আপ্যায়ন হিসেবে তাদের হাতে তুলে দেওয়া হলো ফল ও ফল কাটার ছুরি।<br /><br />واتَتْ
    كُلَّ وَاحِدَةٍ مِنْهُنَّ سِكِيْنًا وَقَالَتِ اخْرُجُ عَلَيْهِنَّ فَلَمَّا
    رَأَيْنَةَ الْبَرْنَهُ وَتَفَعْنَ أَيْدِيَهُنَّ وَقُلْنَ حَاشَ لِلَّهِ مَا
    هَذَا بَشَرًا إِنْ هَذَا إِلَّا مَلَكَ كَرِيمٌ -<br /><br />'তাদের প্রত্যেকের
    হাতে তুলে দেওয়া হলো একটি করে ছুরি। অতঃপর ইউসুফকে বলল, তাদের সামনে বেরিয়ে
    এসো। তারা তাঁকে দেখে বিস্ময়ে অভিভূত হয়ে গেল এবং নিজেদের হাত কেটে ফেলল। আর
    বলল, এ তো মানুষ নয়; এ তো এক সম্মানিত ফেরেশতা!' (সূরা ইউসুফ : ৩১ )<br /><br />অনেক
    বর্ণনামতে, তাদের যে ফল দিয়ে আপ্যায়ন করা হয়েছিল, তার নাম বুরতুকাল। আমরা যাকে
    মাল্টা বলি। তাদের বলা হলো, আপনারা ফল খাওয়া শুরু করুন। তারা চাকু দিয়ে ফল
    কাটতে শুরু করল। জুলাইখার নির্দেশে এ সময় তাদের সামনে বেরিয়ে এলেন ইউসুফ
    (আ.)।<br /><br />ইউসুফ (আ.)-এর দিকে তাকিয়ে তাদের চোখ ছানাবড়া হয়ে গেল। এত
    সুন্দর মানুষ হতে পারে! তারা ইউসুফ (আ.)-এর সৌন্দর্যে অভিভূত হয়ে চাকু দিয়ে
    মাল্টার সাথে সাথে নিজেদের আঙুলও কেটে ফেলল। মাল্টার টক রস আঙুলের কাটা অংশে
    লাগলে তারা যেন সংবিৎ ফিরে পেল। আর বলতে লাগল, হায় আল্লাহ। এত অপূর্ব চেহারার
    মানুষ! কোনো মানুষ কখনো এত সুন্দর হতে পারে না। নিশ্চয়ই সে কোনো সম্মানিত
    ফেরেশতা।<br /><br />قَالَتْ فَذلِكُنَّ الَّذِى لَمْتُتَنِي فِيهِ وَلَقَدْ
    رَاوَدْتُهُ عَنْ نَفْسِهِ فَاسْتَعْصَمَ<br />وَلَئِن لَّمْ يَفْعَلْ مَا
    أَمْرُهُ لَيُسْجَنَنَّ وَلَيَكُونَا مِنَ الضُّفِرِين<br /><br />'জুলাইখা বলল,
    দেখলে তো! এ হলো সেই ব্যক্তি, যাঁর ব্যাপারে তোমরা আমাকে ভর্ৎসনা করেছ। আমিই তো
    তাঁকে প্রেমাসক্ত করতে চেয়েছিলাম; কিন্তু সে নিজেকে নিষ্পাপ রেখেছে। আমি তাঁকে
    যা আদেশ করি, তা যদি সে না করে, তাহলে অবশ্যই তাঁকে কারারুদ্ধ করা হবে এবং সে
    অন্তর্ভুক্ত হবে লাঞ্ছিতদের।' (সূরা ইউসুফ : ৩২)<br /><br />অর্থাৎ,
    জুলাইখা বলল- এবার তোমরা বুঝতে পেরেছ, কেন আমি ইউসুফের প্রেমে আসক্ত? সে কেবল
    বাহ্যিক সৌন্দর্যেরই অধিকারী নয়। বাহ্যিক সৌন্দর্যের পাশাপাশি তাঁর ভেতর আরও
    একটি মহাসৌন্দর্য রয়েছে। আর তা হলো&mdash;নৈতিক শুদ্ধাচার ও আত্মিক পবিত্রতা, যা
    তোমরা কোনোভাবেই দেখতে পাওনি। তাঁকে এক ঝলক দেখাতেই তোমাদের এ অবস্থা হয়ে গেল!
    আর সে নিয়মিত আমার চোখের সামনে ওঠাবসা করে, হেঁটে-চলে বেড়ায়। দিনের পর দিন আমি
    কীভাবে নিজের সাথে লড়াই করেছি, তা কি তোমরা বুঝতে পারো? তাহলে এখনও কি তোমরা
    তাঁর ব্যাপারে আমাকে তিরস্কার করবে?<br /><br />আমি তাঁকে আমার প্রেম নিবেদন
    করেছিলাম, কিন্তু সে তাতে সাড়া দেয়নি। তবে আমি যা চাই, তাঁকে দিয়ে তা করিয়েই
    ছাড়ব। অন্যথায় তাঁকে কারারুদ্ধ করে অপমান, অপদস্থ ও নিন্দিত করতে মোটেই দ্বিধা
    করব না।<br />
</p>
<div class="bg">
    <strong>চারিত্রিক ক্ষেত্রে 'নো কম্প্রোমাইজ'</strong>
    <br />চারিত্রিক
    ব্যাপারে কখনো কম্প্রোমাইজ করা যাবে না। যুগে যুগে যারা এ | ব্যাপারে কখনো আপস
    করেনি, আল্লাহ তাদের ঠিকই সফলতার সুউচ্চ মাকাম দান করেছেন। চরিত্র আল্লাহর দেওয়া
    অনেক বড়ো এক নিয়ামত, একজন মুমিনের সবচেয়ে দামি সম্পদ।<br /><br />ছোটোবেলায়
    পড়েছিলাম, টাকা গেলে কিছুই হয় না। টাকা তো হাতের ময়লা। আজ আছে কাল নেই, আবার
    আসবে। কিন্তু চরিত্রের ক্ষেত্রে বলা হয়&mdash;যার চরিত্র নেই, তার কিছুই নেই।<br /><br />ইউসুফ
    (আ.)-এর ঘটনায় আমরা দেখি-চরিত্র হেফাজতের জন্য তিনি কারাবরণ পর্যন্ত করেছেন;
    কিন্তু চরিত্র নষ্ট হতে দেননি। আমাদেরও অত্যন্ত গুরুত্বের সাথে চারিত্রিক
    পবিত্রতা বজায় রাখতে হবে। করতে হবে নজরের হেফাজতও। নবি (সা.) বলেছেন-<br /><br />"নজর
    হচ্ছে শয়তানের তিরসমূহ থেকে একটা ভয়ংকর তির। (মুজামুল কাবির লিত ভাবরানি :
    ১০৩৬৩)<br /><br />এই তির মেরে সে যুবকদের সহজেই কাবু করে ফেলে। এজন্য অসংলগ্ন
    দৃষ্টিপাত হোক তা মোবাইল-ল্যাপটপের স্কিনে কিংবা রাস্তাঘাটে, তা থেকে আমাদের বিরত
    থাকতে হবে। <br /><br /><br />মনে রাখতে হবে, আমাদের যৌবন আল্লাহর প্রদত্ত আমানত।
    এটা আজ থাকলেও একদিন থাকবে না। তাই যুবক-যুবতি ভাই-বোনদের প্রতি আমার আবেদন,
    অসংলগ্ন দৃষ্টিপাত পরিহার করুন। যেকোনো মূল্যে এ থেকে বেঁচে থাকুন। প্রিয় নবি
    (সা.) বলেছেন&mdash;<br /><br />'যে ব্যক্তি তার দুই চোয়ালের মাঝের বস্তু এবং
    দুই রানের মাঝের বস্তুর জামানত আমাকে দেবে, আমি তার জান্নাতের জিম্মাদার হব।
    (সহিহ বুখারি : ৬৪৭৪)<br /><br />অর্থাৎ, আমার উম্মতের যারা শুধু দুটা অঙ্গের
    গ্যারান্টি দেবে, তা দিয়ে কোনো গুনাহের কাজ করবে না, আমি বিশ্বনবি নিজে তাকে
    জান্নাতের গ্যারান্টি দিচ্ছি। এক. দুই চোয়ালের মাঝের বস্তু তথা জিহ্বা। এ জিহ্বা
    দিয়ে সে মিথ্যা বলে, গিবত করে গুনাহে লিপ্ত হবে না। দুই. দুই রানের মাঝের বস্তু
    তথা লজ্জাস্থান। এ লজ্জাস্থান দিয়ে কোনো পাপ কাজে জড়াবে না। কারণ, জিহ্বা ও
    লজ্জাস্থানের পাপ মানুষকে চরিত্রহীন করে তোলে।<br /><br />অতএব, উত্তম চরিত্র
    আল্লাহর অনেক বড়ো নিয়ামত। কোনো অবস্থাতেই আমাদের উত্তম চরিত্রের সাথে আপস করা
    যাবে না, যেমন করেননি ইউসুফ (আ.)।
</div>
<p>
    <br />ইউসুফ (আ.) কারও প্রেমে আসক্ত হননি। সেদিনের ভোজে অন্য যেসব
    নারী উপস্থিত ছিল, সকলেই ইউসুফ (আ.)-এর সৌন্দর্যে বিমুগ্ধ হয়ে তাঁর প্রেমে হয়ে
    পড়েছিল দিওয়ানা। নারীদের এই ফিতনা থেকে বাঁচার জন্য ইউসুফ (আ.) আল্লাহর কাছে
    দুআ করলেন-<br /><br />رَبِّ السِّجْنُ أَحَبُّ إِلَى مِمَّا يَدْعُونَنِي
    إِلَيْهِ وَإِلَّا تَصْرِفْ عَنِيْ كَيْدَهُنَّ أَصْبُ إِلَيْهِنَّ وَأَكُنْ مِنَ
    الْجَهِلِينَ<br /><br />'হে আমার রব! তারা আমাকে যে দিকে ডাকছে, এরচেয়ে জেলখানা
    আমার নিকট অধিক প্রিয়। তুমি যদি আমার থেকে তাদের অপকৌশল সরিয়ে না দাও, তাহলে
    আমি তাদের প্রতি আকৃষ্ট হয়ে অজ্ঞদের দলে শামিল হয়ে যাব।' (সূরা ইউসুফ : ৩৩)<br /><br />অর্থাৎ,
    ইউসুফ (আ.) তখন কায়মনোবাক্যে আল্লাহর কাছে দুআ করেছিলেন। কারণ, মুমিনের জন্য দুআ
    একটি শক্তিশালী হাতিয়ার। তিনি দুআ করলেন- হে আল্লাহ! মিশরের সব অভিজাত পরিবারের
    মেয়েরা আমার প্রেমে হাবুডুবু খাচ্ছে। আমার জন্য তারা পাগল হয়ে গেছে। সবাই আমাকে
    অশ্লীলতার দিকে আহ্বান জানাচ্ছে। পাপ কাজে প্ররোচিত করছে। এ অবস্থায় আমি যদি
    তাদের মধ্যে থাকি, তাহলে হয়তো পাপের এ চাকচিক্যময় হাতছানিতে তাদের প্রতি আকৃষ্ট
    হয়ে পড়ব। পূরণ করে বসব তাদের মনস্কামনা। আর তাই তাদের থেকে আমি দূরে থাকা উত্তম
    মনে করছি। সেটা জেলখানা হলেও আমার আপত্তি নেই। তাদের কাছে থাকার বদলে জেলখানায়
    থাকাও আমার জন্য শ্রেয়। হে আল্লাহ! আমার নৈতিক পদস্খলন যেন না হয় । আপনি আমাকে
    তাদের ফিতনা থেকে হেফাজত করুন।<br />
</p>
<div class="bg">
    <strong>সর্বাবস্থায় আল্লাহর আনুগত্য</strong>
    <br />আমরা মুমিন।
    জীবনের সর্বাবস্থায় আল্লাহর আনুগত্যকে প্রাধান্য দেওয়া একজন মুমিনের অবশ্য
    কর্তব্য। কারণ, প্রকৃত সাফল্য আল্লাহর আনুগত্যের মধ্যেই নিহিত।<br /><br />আমরা
    ইউসুফ (আ.)-এর জীবনপরিক্রমার দিকে তাকালে দেখতে পাই- সুন্দরী জুলাইখা ইউসুফ
    (আ.)-কে অনৈতিক কাজের প্রপোজাল দিয়েছিল। ইউসুফ ছিলেন হ্যান্ডসাম ও সুদর্শন একজন
    যুবক। তিনি ইচ্ছা করলেই যৌন চাহিদা মেটাতে জুলাইখার ডাকে সাড়া দিতে পারতেন।
    লিপ্ত হতে পারতেন পাপের কাজে। কিন্তু তিনি তা না করে আল্লাহর আনুগত্যকে প্রাধান্য
    দিয়ে বলেছিলেন-<br /><br />معَادُ اللَّهِ إِنَّهُ رَبِّ أَحْسَنَ مَثْوَاي<br /><br />*আমি
    আল্লাহর আশ্রয় নিচ্ছি। তিনি আমার রব, তিনি আমার থাকার কতই-না উত্তম ব্যবস্থা
    করেছেন।' (সূরা ইউসুফ : ২৩)<br /><br />এই দুআটা আমাদের মুখস্থ রাখতে হবে, বিশেষ
    করে যুবকদের। যাতে নারীঘটিত কোনো অন্যায় প্রপোজাল পেলে তাদের মনে পড়ে যায়-নবি
    ইউসুফ (আ.) কিন্তু এমন প্রপোজাল পেয়ে আল্লাহর কাছে আশ্রয় চেয়েছিলেন। আর
    বলেছিলেন- 'মাআজাল্লাহ'। আমি আল্লাহর কাছে এহেন জঘন্য পাপ কাজে লিপ্ত হওয়া থেকে
    আশ্রয় চাই।<br /><br />শুধু জুলাইখা না, পুরো মিশরের সুন্দরী নারীরা ইউসুফের
    প্রেমে পাগল হয়ে গিয়েছিল, কিন্তু তিনি নিজের ফোকাস হারাননি। তাঁর ফোকাস ছিল
    আল্লাহর আনুগত্য ও সন্তুষ্টি। একজন মুমিন হিসেবে আমাদেরও সর্বক্ষেত্রে আল্লাহর
    আনুগত্যকে গুরুত্ব দিতে হবে। রবের সম্ভ | আনুগত্যেই রয়েছে একজন প্রকৃত মুমিনের
    পরম সফলতা। ইউসুফ | (আ.) তাঁর জীবনের পরতে পরতে এর অসংখ্য উদাহরণ রেখেছেন।
</div>
<p>
    <br />فَاسْتَجَابَ لَهُ رَبُّهُ فَصَرَفَ عَنْهُ
    كَيْدَهُنَّ إِنَّهُ هُوَ السَّمِيعُ الْعَلِيمُ -<br /><br />"সুতরাং তাঁর রব
    তাঁর ডাকে সাড়া দিলেন এবং তাদের অপকৌশল থেকে তাঁকে রক্ষা করলেন। নিশ্চয়ই তিনি
    সর্বশ্রোতা, সর্বজ্ঞ।' (সূরা ইউসুফ : ৩৪)<br /><br />আল্লাহ তায়ালা ইউসুফ
    (আ.)-এর দুআ কবুল করে তাঁর জেলে যাওয়ার বন্দোবস্ত করে দিলেন। কারাগারের দরজা
    তাঁর জন্য উন্মুক্ত করে দেওয়া হলো।<br />
</p>
<div class="bg">
    <strong>কষ্টের অন্তরালে প্রাপ্তি</strong>
    <br />জীবনে
    মাঝে মাঝে কিছু কঠিন সময় আসে আল্লাহ তায়ালার পক্ষ থেকে আসা নিয়ামত গ্রহণের
    জন্য আমাদের উপযুক্ত বানাতে। বাহ্যিকভাবে আমরা | সেটাকে কষ্টকর মনে করলেও তা আসলে
    কষ্ট নয়; বরং প্রাপ্তি।<br /><br />যদিও দৃশ্যত কারাজীবন খুবই দুঃখ-কষ্ট আর
    যন্ত্রণার, কিন্তু কারাজীবনই ইউসুফ (আ.)-কে দীর্ঘমেয়াদি নারীর ছলনা বা ফিতনা
    থেকে বাঁচিয়েছে, আল্লাহর সাথে আরও গভীর সম্পর্ক তৈরির সুযোগ করে দিয়েছে,
    ব্যক্তিগত সময় কাটানোর ফুরসত দিয়েছে, জেলখানার চোর-ডাকাতদের ভালো মানুষে
    রূপান্তর করার সুযোগ এনে দিয়েছে। পাশাপাশি কমফোর্ট জোন থেকে বাইরে এসে ভিন্ন
    পরিবেশে নিজেকে মানিয়ে নেওয়ার প্রশিক্ষণ এবং নিজেকে গড়ে তোলার পর্যাপ্ত সময়
    পাওয়া গিয়েছে। মাঝে মাঝে এমন কিছু সময় জীবনে দরকার হয়। সমস্যাকে সম্ভাবনায়
    রূপান্তর, জেলখানার বন্দি জীবনকে দাওয়াতি জীবনে। রূপান্তর এবং চূড়ান্ত ঈমানি
    পরীক্ষায় উত্তীর্ণ হওয়া-এ রকম নানা কারণেই জেলখানায় কাটানো সময়টাই ইউসুফ
    (আ.)-এর জীবনের মাহেন্দ্রক্ষণ, টার্নিং পয়েন্ট ।
</div>
<p>
    <br />ثُمَّ بَدَا لَهُمْ مِنْ بَعْدِ مَا رَأَوُا الْأَيْتِ
    لَيَسْجُنتُه حَتَّى .<br /><br />&lsquo;নিদর্শনাবলি দেখার পর তাদের মনে হলো
    কিছুদিনের জন্য অবশ্যই তাঁকে কারারুদ্ধ করতে হবে।' (সূরা ইউসুফ: ৩৫)<br /><br />ইউসুফ
    (আ.)-এর নিষ্কলুষতা ও পবিত্রতা প্রকাশ হওয়ার পরও আজিজে মিশর শহরের গণ্যমান্য
    লোকদের সাথে পরামর্শ করে একটি সিদ্ধান্ত নিলেন। সিদ্ধান্তটি হলো- নারীরা যেভাবে
    ইউসুফের জন্য দিওয়ানা হচ্ছে, এ পরিস্থিতি সামাল দিতে হলে ইউসুফকে কারারুদ্ধ করার
    বিকল্প নেই। অতএব, সিদ্ধান্ত মোতাবেক কারাবন্দি করা হলো ইউসুফ (আ.)-কে।<br /><br />এখান
    থেকে শুরু হলো ইউসুফ (আ.)-এর কারাজীবনের কাহিনি। ইউসুফ (আ.)-কে মিথ্যা অপবাদ
    দিয়ে কারারুদ্ধ করা হয়েছিল। আধুনিক যুগেও ঠিক এমনিভাবে অনেক সম্মানিত ব্যক্তিকে
    মিথ্যা নারী কেলেঙ্কারির অভিযোগে ফাঁসিয়ে অপদস্থ ও নিন্দিত করার প্রচলন রয়েছে।
    যুগে যুগে নবিদের (আলাইহিমুস সালাম) অনুসৃত পথে যারা হাঁটেন, তাঁদেরও একই ভাগ্য
    বরণ করে নিতে হয়।
</p>